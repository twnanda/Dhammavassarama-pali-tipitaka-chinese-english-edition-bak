<!DOCTYPE HTML PUBLIC "-//W3C//DTD HTML 4.0 Transitional//EN">
<HTML><HEAD><TITLE>(北)佛說閻羅王五天使者經</TITLE>
<META content="MSHTML 5.50.4134.100" name=GENERATOR>
<META http-equiv=Content-Type content="text/html; charset=">
<META http-equiv=keywords content="">
<META http-equiv=description content=""><BGSOUND src="" loop=infinite></HEAD>
<BODY vLink=#c0c0c0 aLink=#0080ff link=#0000ff bgColor=#ffffff background="sheets.jpg">
<P align=center>佛說閻羅王五天使者經<BR></P>
<HR noShade>
<!-- User-specified pre-formatted text --><PRE>佛說閻羅王五天使者經

　　　　宋沙門慧簡譯
聞如是。一時佛在舍衛國祇樹給孤獨園。佛
告諸比丘。善聽以置心中。我以天眼徹見眾
人生死所趣善惡之道。或有醜惡或有勇強
或有怯弱。或生善道或生惡道。凡人所作為
皆分別知之。人身行惡口言惡心念惡。謗訕
賢聖。見邪行邪。其人壽終便墮惡道入泥犁
中。凡人身行善口言善心念善。稱譽賢聖。
見正行正。其人壽終便生天上人間。如是
比丘。我以天眼見人終便生天上人間。如是
比丘。我以天眼觀天雨墮水中。見一泡興一
泡滅。我見人死識神出生。有好色者有惡色
者。有勇強者有怯弱者。或生善處或生苦
處。自生自死如水泡無異。復譬如人以五
綵縷貫琉璃珠。用珠淨故。縷色青黃赤白黑
悉現分明。我見人死魂神出生亦如是。又如
--------------------------------------------------------------------------------828.3
冥夜以明月珠懸著宮門。有人住一面。觀門
中出入者。皆一一見之。又如居高樓上望見
下人往者來者走者步者坐者立者。我見人
死時魂神出生。端正醜惡勇強怯弱。如所施
行分別知之
佛告諸比丘。人生在世間時不孝父母。不敬
沙門道人。不行仁義無可用心。不學經戒不
畏後世者。其人身死魂神當墮閻王地獄。主
者輒持行白王言。其過惡。此人非法不孝父
母。不敬沙門道人。不隨仁義無可用心。無有
福德不恐畏死。當有所見唯大王處其罰。如
是閻王。常先安徐。以忠正語為現五天使者
而問言。汝本不見。世間人始為嬰兒時。僵臥
屎尿不能自護。口不知言語。亦不知好惡
者耶。人言。已見皆有是。王言。汝自謂獨不如
是耶。人神從行終即有生。雖尚未見常當為
善。自端其身端其口端其意。奈何放心快志。
人言。實愚暗不知故耳。王曰。汝自以愚癡
作惡。非是父母師長君天沙門道人過也。罪
自由汝。豈得以不樂故止乎。今當受之。是為
閻王現第一天使
閻王復問。子為人時。天使者次第到。寧能覺
不。人言。實不覺知。王曰。汝不見世間丈夫母
人。年老時髮白齒墮。羸瘦僂步起居拄杖。
人言有是。王曰。汝謂獨可得不老。凡人已生
法皆當老。曼其強壯常當為善。端身口心奉
行經戒。奈何自放恣。人言。愚闇故耳。王曰。
汝自以愚癡作惡。非是父母君天沙門道人
過也。罪自由汝。豈得以不樂故止乎。今當受
--------------------------------------------------------------------------------829.1
之。是為閻王正教現第二天使
閻王復問曰。子為人時。豈不見世間男女婦
人疾病者軀體苦痛坐起不安。命近憂促。
眾醫不能復治。人言有是。王曰。汝謂可得
不病耶。人生既老法皆當病。曼身強健當勉
為善。奉行經戒端身口意。奈何自放恣。人言。
愚闇故耳。王曰。汝自以愚癡作惡。非父母
君天沙門道人過也。罪自由汝。豈得以不樂
故止乎。今當受之。是為閻王正教現第三天
使
閻王復問曰。子為人時。豈不見世間諸死亡
者。或藏其屍或棄損之。一日至七日肌肉壞
敗。狐狸百鳥皆就食之。凡人已死身惡腐
爛。人言有是。王曰。汝謂獨可得不死耶。
凡人已生法皆當死。曼在世間常為善。飭
身口意奉行經戒。奈何自放恣。人言。愚闇
故耳。王曰。汝自作惡。非是父母君天沙門
道人過也。罪自由汝。不得以不樂故止。今
當受之。是為閻王正教現第四天使
閻王復問曰。子為人時。獨不見世間弊人惡
子。為吏所捕取。案罪所應刑法加之。或斷手
足或削鼻耳。銳掠治刓刻肌膚。熱沙沸膏燒
灌其形。裹蘊火燎懸頭日炙。屠割支解毒
痛參并。人言有是。王曰。汝謂為惡獨可得
解邪。眼見世間罪福分明。何不守善敕身口
意奉行經道。云何自快心。人言。愚闇故耳。
王曰汝自用心。作不忠正。非是父母君天沙
門道人過也。今是殃罪要當自受。豈得以不
樂故止耶。是為閻王忠正之教現第五天使
--------------------------------------------------------------------------------829.2
者。佛說已。諸弟子皆受教誡。各前作禮
佛說閻羅王五天使者經
</PRE><!-- end of user-specified pre-formatted text --><BR><BR>
<HR>

<P align=center>佛說閻羅王五天使者經</P></BODY></HTML>
