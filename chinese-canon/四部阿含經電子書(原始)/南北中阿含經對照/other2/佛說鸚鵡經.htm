<!DOCTYPE HTML PUBLIC "-//W3C//DTD HTML 4.0 Transitional//EN">
<HTML><HEAD><TITLE>(北)佛說鸚鵡經</TITLE><!-- Converted by AscToHTM 4.1 - unregistered version : 0 -->
<META content="MSHTML 5.50.4134.100" name=GENERATOR>
<META http-equiv=Content-Type content="text/html; charset=">
<META http-equiv=keywords content="">
<META http-equiv=description content=""><BGSOUND src="" loop=infinite></HEAD>
<BODY vLink=#c0c0c0 aLink=#0080ff link=#0000ff bgColor=#ffffff background="sheets.jpg">
<P align=center>佛說鸚鵡經<BR></P>
<HR noShade>
<!-- User-specified pre-formatted text --><PRE>佛說鸚鵡經

　　　　宋天竺三藏求那跋陀羅譯
聞如是。一時婆伽婆。在舍衛城祇樹給孤獨
園。彼時世尊晨起著衣服。與衣缽俱詣舍衛
城分衛。遊舍衛分衛時。到鸚鵡摩牢兜羅子
家。彼時鸚鵡摩牢兜羅子。出行不在少有所
為。彼時鸚鵡摩牢兜羅子家有狗名具。坐好
褥上以金缽食粳米肉。白狗遙見世尊從遠
而來。見已便吠。彼世尊便作是言。止白狗。不
須作是聲汝本吟哦(梵志乞食音)。於是白狗。極大瞋
恚不歡喜。下床褥已至門閾下。依而伏寂然
住。後摩牢兜羅子還舍已。見白狗還下床褥
依門閾寂然伏憂慼不樂。見已問邊人曰。誰
觸嬈此白狗。而令此白狗憂慼不樂。下床褥
--------------------------------------------------------------------------------888.3
已依門閾寂然伏。此摩牢無有觸嬈此狗者。
而令此狗憂慼不樂。下床褥已。依門閾寂然
伏。此摩牢。今日有沙門瞿曇來詣家乞食。彼
白狗便吠之。彼沙門瞿曇作是言。止白狗。汝
不應作是聲汝本吟哦。是故摩牢。令白狗瞋
恚不樂。下床褥已依門閾默然伏。於是鸚鵡
摩牢兜羅子於世尊便有瞋恚不樂遙罵世尊。
遙誹謗世尊。遙恚世尊。此沙門瞿曇。乃如此
虛妄言。出舍衛已往詣祇樹給孤獨園。彼時
世尊無量百眾在前圍遶而為說法。世尊遙
見鸚鵡摩牢兜羅子從遠而來。見已世尊告
諸比丘。汝諸比丘。遙見鸚鵡摩牢兜羅子從
遠而來不。唯然世尊。若以此時鸚鵡摩牢兜
羅子命終者。屈申臂頃如是生泥犁中。何以
故。彼如是極向我瞋恚故。因彼瞋恚身壞死
時生惡趣泥犁中。彼時鸚鵡摩牢兜羅子來
詣世尊所。到已白世尊曰。沙門瞿曇。今日至
我家乞食耶。曰。摩牢。我今日至汝家乞食。唯
此沙門瞿曇。彼白狗於汝有何咎而令我白
狗瞋恚不樂下床褥已。依門閾寂然伏。答曰。
摩牢。我晨起著衣服已。與衣缽俱詣舍衛城
分衛。遊舍衛城分衛時便至汝家。汝白狗遙
見我從遠而來。見已而吠。我便作是言。止白
狗。汝不應作是聲。汝本吟哦。是故摩牢。彼白
狗則瞋恚不樂。下床褥已依門閾默然伏。此
瞿曇。此白狗本是我何等親屬。止摩牢不須
問。汝或能聞憂慼不樂。彼鸚鵡摩牢兜羅子
再三白世尊曰。此瞿曇。白狗本是何等親屬。
汝摩牢已再三問當說之。此摩牢。白狗前所
--------------------------------------------------------------------------------889.1
生。是汝父名兜羅。於是鸚鵡摩牢兜羅子。於
世尊倍增上瞋恚不樂。罵世尊。恚世尊。誹謗
世尊。此沙門瞿曇虛妄語。白於世尊曰。此
瞿曇。我父兜羅常行施與。常行幢施常事於
火。彼身壞死已生妙梵天上。此何以故當生
狗中。此摩牢。以汝增上慢彼父兜羅亦復爾。
是故生弊惡狗中。說偈曰
　梵志增上慢　　此終生六趣
　雞豬狗野狐　　驢卵地獄中
汝摩牢。我所說若不信者。汝摩牢便可還家。
到已語白狗作如是言。實白狗汝本生時。是
我父兜羅者還上床褥。汝摩牢。彼白狗便當
還上床褥上。汝白狗本生時。是我父兜羅者。
當於金缽中食粳米肉。此摩牢。彼白狗當於
金缽中食粳米肉。彼白狗本生時。是我父兜
羅者。當示我父遺財。汝本藏舉我今不知處。
此摩牢。彼白狗當示汝本父遺財汝所不知。
於是鸚鵡摩牢兜羅子聞世尊所說。善思惟
念習誦已繞世尊。離世尊還至家。到已語白
狗作如是言。此白狗。若本生時是我父兜羅
者。當還上床褥坐。彼白狗便還上床褥坐。此
白狗。本生時若是我父兜羅者。當於金缽中
食粳米肉。彼白狗便於金缽中食粳米肉。此
白狗。本生時是我父兜羅者。白狗當示我本
父遺財。汝本藏舉我今不知處。於是彼白狗
下床褥已至本臥處。到已於本臥處床四腳
下。以口足爬地。令鸚鵡摩牢兜羅子大得
錢財。於是鸚鵡摩牢兜羅子大得錢財。大得
利極歡喜善心生。以右膝著地叉手向祇樹
--------------------------------------------------------------------------------889.2
給孤獨園。三自稱名姓字。真實沙門瞿曇語。
實沙門瞿曇不妄言。沙門瞿曇。三自稱名姓
已。出舍衛城往詣祇樹給孤獨園。彼時世尊
無量百眾在前圍遶而為說法。世尊遙見鸚
鵡摩牢兜羅子從遠而來。見已世尊告諸比
丘。汝諸比丘。見彼鸚鵡摩牢兜羅子從遠來
不。唯然世尊。若以此時鸚鵡摩牢兜羅子命
終者。如屈申臂頃生於善處。何以故。彼於
我有善心故。眾生因善心故。身壞死時生善
處天上。彼時鸚鵡摩牢兜羅子往世尊所。到
已共世尊面相慰勞。面相慰勞已卻坐一面。
鸚鵡摩牢兜羅子卻坐一面已。世尊告曰。此
摩牢。如如我所說。白狗者實如我所言不
如。如沙門瞿曇所說。白狗者實如所言無有
異。此沙門瞿曇。我更欲有所問。當聽我所
問。此摩牢。當問隨意所樂。此瞿曇。何因何緣
俱受人身。便有高下好惡清濁。此瞿曇。有長
命短命者。有無病者有病者。有好者有醜者。
有貴者有賤者。有所能者無所能者。有多錢
財者無多錢財者。有惡智者有智慧者。此摩
牢。眾生因緣故。因行故緣行故作行故。隨眾
生所作行。令彼彼有好惡高下。此沙門瞿曇。
略所說未廣分別。我不解其義。唯願沙門瞿
曇。當為善說。令我當從。沙門瞿曇。所略說法
未廣分別。當知其義。是故摩牢。當善聽之善
思惟念。我當為說。唯然瞿曇。鸚鵡摩牢兜羅
子受世尊教。世尊告曰。此摩牢。何所因何所
緣。若男若女有命短者。此摩牢。或一若男若
女。極生血污其手。近於惡無有慈。斷一切眾
--------------------------------------------------------------------------------889.3
生命下至蟻子。因此行故。如是所因如是所
行。身壞死時生惡趣泥犁中。來生此人間命
便短。何以故。摩牢。彼所行短。是故令或一若
男若女行殺生。是為摩牢當見是行報故。此
摩牢。復何因復何緣。令或若男若女有命長
者。此摩牢。或一若男若女棄於殺離於殺。
捨除刀杖常有羞恥。於一切眾生欲令安隱
淨於殺意。彼因此行。如是所因如是所行。身
壞死時至善處天上。來生此人間命則長。何
以故。摩牢。彼為命長行故。而令或一若男若
女離於殺棄於殺。是為摩牢當知是行報故。
此摩牢。何所因何所緣。而令或一若男若女
多有病。此摩牢。或一若男若女觸嬈於眾生。
彼觸嬈眾生。或以手或以石。或以杖或以刀。
彼因此行。如是所因如是所行。身壞死時生
惡趣泥犁中。來生此人間多有病痛。何以
故。此摩牢。彼作病行故。而令或一若男若女
觸嬈眾生。是故摩牢。當知是行報故。此摩
牢。復何因復何緣。而令或一若男若女無有
病。此摩牢。或一若男若女不觸嬈眾生。彼不
觸嬈眾生。不以手不以石。不以刀不以杖。彼
因此行因此故因此行故。身壞死時生善處
天上。來生人間無有病痛。何以故。此摩牢。彼
作無病行故。而令或一若男若女不觸嬈眾
生。是故摩牢。當知是行報故。此摩牢。復何因
復何緣。或一若男若女有醜者。此摩牢。或一
若男若女多有瞋恚多有憂慼。彼少有所言
便有瞋恚憂戚不樂。住於瞋恚生瞋恚廣說
誹謗因此行因此故。因此行故身壞死時生
--------------------------------------------------------------------------------890.1
惡趣泥梨中。來生人間形色弊惡。何以故。彼
作弊惡行故。而令或一若男若女瞋恚憂慼
是為摩牢當知是行報故。此摩牢。復何因復
何緣。而令或一若男若女形色好。此摩牢。或
一若男若女不多瞋恚不多憂慼。若有以麤
獷言說者。彼亦不恚亦不恨亦憂慼。不住於
恚不生瞋恚不以恚恨。彼因此行以此行。因
此行故身壞死時生善處天上。來生此人間
形色則妙。何以故。此摩牢。彼行妙行故。而令
或一若男若女無有瞋恚亦無憂慼。是故摩
牢。當知是行報故。此摩牢。復何因復何緣。而
令或一若男若女少有所能。此摩牢。或一若
男若女有貪嫉發於貪嫉。彼見他有恭敬施
財物已。便發於貪嫉。他所有令我得。彼因此
行因行故緣行故。身壞死時生惡趣泥梨中。
來生此人間少有所能。何以故。此摩牢。彼作
少有所能行故。而令或一若男若女貪嫉發
於貪嫉。此摩牢。當知是行報故。此摩牢。復何
因復何緣。而令或一若男若女極有所能。此
摩牢。或一若男若女無有貪嫉不發貪嫉。彼
見他恭敬財物施已。不發於貪嫉。他所有令
我得。彼以此行。因此行緣此行身壞死時生
善處天上。來生人間極有所能。何以故。摩牢。
彼作極有所能行故。而令或一若男若女無
有貪嫉不發貪嫉。是故摩牢。當知是行報故。
此摩牢。復何因復何緣。而令或一若男若女
生下賤家。此摩牢。或一若男若女自大憍慢。
應當恭敬而不恭敬。應當承事而不承事。應
當禮事而不禮事。應當供養而不供養。應當
--------------------------------------------------------------------------------890.2
施座而不施座。應當示導而不示導。應當
禮事起恭敬叉手向。而不禮事起恭敬叉手
向。因此行緣此行。有此行故。身壞死時生惡
趣泥梨中。來生人間在下賤家。何以故。此摩
牢。彼為下賤行故。而令或一若男若女自大
憍慢。是為摩牢。當知是行報故。此摩牢。復何
因復何緣。令一若男若女生豪貴家。此摩
牢。或一若男若女。不自大不憍慢。應當恭敬
而恭敬。應當承事而承事。應當禮事而禮事。
應當供養而供養。應當施座而施座。應當
示導而示導。應當禮事起恭敬叉手向。而禮
事起恭敬叉手向。彼因此行緣此行。以此行
故身壞死時生善處天上。來生此人間在豪
貴家。何以故。此摩牢。彼作豪貴行故。而令或
一若男若女不自大不憍慢。此摩牢。當知是行
報故。此摩牢。復何因復何緣。而令或一若男
若女少有錢財。此摩牢。或一若男若女不施
與非施主。彼不行施沙門婆羅門貧窮下賤
方來乞者。飲食衣被華鬘塗香床臥屋舍明
燈給使。彼此行緣此行。以此行故身壞死時
生惡趣泥梨中。來生此人間少有錢財。何以
故。此摩牢。彼作少錢財行故。令或一若男若
女少有錢財。此摩牢。當知是行報故。此摩
牢。復何因復何緣。而令或一若男若女多有
錢財。此摩牢。或一若男若女施與為施主。彼
施與沙門婆羅門貧窮下賤方來乞者。飲食
衣被花鬘塗香床臥屋舍明燈給使彼。因此
行緣此行。以此行故身壞死時生善處天上。
來生此人間多有錢財。何以故。此摩牢。彼作
--------------------------------------------------------------------------------890.3
多錢財行故。而令或一若男若女多有錢財。
此摩牢。當知是行報故。此摩牢。復何因復何
緣而令或一若男若女惡智。此摩牢。或一若
男若女。為眾生不能往問。謂彼有名稱沙門
婆羅門。往彼已不隨時問其義。亦不論此諸
賢。何者是善不善。何者是好不好。何者是惡
是醜。何者是黑是白。何者黑白報。何者見法
義。何者後世戒義。何者為善非惡。從彼聞已
不如如學。彼因此行緣此行。以此行故身壞
死時生惡趣泥梨中。來生此人間有惡智。何
以故。此摩牢。彼作惡智行故。而令或一若男
若女為眾生不能往問。此摩牢。當知是行報
故。此摩牢。復何因復何緣。而令或一若男若
女有智慧。此摩牢。或一若男若女為眾生能
往問。謂彼有名稱沙門婆羅門。往彼已隨時
問其義能論此。諸賢何者是善不善。何者是
好不好。何者是醜是妙。何者是黑是白。何者
是黑白報。何者見法義。何者後世戒義。何者
為善非惡。從彼聞已如如學之。彼因此行緣
此行。以此行故身壞死時生善處天上。來生
此人間則有智慧。何以故。此摩牢。彼作智慧
行故。而令或一若男若女為眾生能往問。是
為摩牢當知是行報故。此摩牢。若作短命行。
行已則受短命。若作長命行。行已則受長
命。若作病行。行已則有多病。若作非病行。行
已則無有病。若作醜行。行已則受其醜。若作
形色好行。行已則受好形色。若作少有所能
行。行已則受少有所能。若作多有所能行。行
已則受多有所能。若作下賤行。行已則受下
--------------------------------------------------------------------------------891.1
賤若作豪貴行。行已則受豪貴。若作少錢財
行行已。則受少錢財。若作多錢財行。行已則
受多錢財若作惡智行。行已則受惡智。若作
智慧行。行已則受智慧。是為摩牢我本所說。
此摩牢。隨眾生所作行因行緣行。以此行眾
生為行故。便於彼彼便有高下好惡。已竟瞿
曇。已竟瞿曇。唯此世尊。我今自歸法及比丘
僧。唯世尊。我今持優婆塞。從今日始盡命離
於殺。今自歸唯此世尊。從今日始如舍衛城。
入他優婆塞家。入兜羅家亦當爾。當令兜羅
家於長夜以義饒益得安隱。佛如是說。鸚鵡
摩牢兜羅子聞世尊所說。歡喜而退
佛說鸚鵡經
</PRE><!-- end of user-specified pre-formatted text --><BR><BR><!-- Converted by AscToHTM 4.1 - unregistered version : 0 -->
<HR>

<P align=center>佛說鸚鵡經<BR></P></BODY></HTML>
