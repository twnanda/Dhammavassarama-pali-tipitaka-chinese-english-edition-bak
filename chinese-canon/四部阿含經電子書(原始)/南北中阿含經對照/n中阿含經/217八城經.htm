<!DOCTYPE HTML PUBLIC "-//W3C//DTD HTML 4.0 Transitional//EN">
<HTML><HEAD><TITLE>(北)二一七 八城經</TITLE>
<META content="MSHTML 5.50.4134.100" name=GENERATOR>
<META http-equiv=Content-Type content="text/html; charset=">
<META http-equiv=keywords content="">
<META http-equiv=description content=""><BGSOUND src="" loop=infinite></HEAD>
<BODY vLink=#c0c0c0 aLink=#0080ff link=#0000ff bgColor=#ffffff background="nabkgnd.jpg">
<P align=center>八城經</P>
<HR noShade>
<!-- User-specified pre-formatted text --><PRE>（二一七）中阿含例品八城經第六(第五後誦)
我聞如是。一時。佛般涅槃後不久。眾多上尊
名德比丘遊波羅利子城。住在雞園。是
時。第十居士八城持多妙貨。往至波羅利
子城治生販賣。於是。第十居士八城。彼多妙
貨。貨賣速售。大得財利。歡喜踊躍。出波羅利
子城。往詣雞園眾多上尊名德比丘所。稽首
禮足。卻坐一面。時。諸上尊名德比丘為彼說
法。勸發渴仰。成就歡喜。無量方便為彼說
法。勸發渴仰。成就歡喜已。默然而住。時。諸上
尊比丘為彼說法。勸發渴仰。成就歡喜已。
於是。第十居士八城白曰。上尊。尊者阿難今
在何處。我欲往見。諸上尊比丘答曰。居士。
尊者阿難今在鞞舍離獼猴江邊高樓臺觀。
若欲見者。可往至彼。爾時。第十居士八城
即從坐起。稽首諸上尊比丘足。繞三匝而
去。往詣尊者阿難所。稽首禮足。卻坐一面。
白曰。尊者阿難。欲有所問。聽我問耶。尊
者阿難告曰。居士。欲問便問。我聞已當思
--------------------------------------------------------------------------------802.2
居士問曰。尊者阿難。世尊．如來．無所著．正盡
覺成就慧眼。見第一義。頗說一法。若聖弟
子住漏盡無餘。得心解脫耶。尊者阿難答
曰。如是。居士問曰。尊者阿難。世尊．如來．無
所著．正盡覺成就慧眼。見第一義。云何說
有一法。若聖弟子住漏盡無餘。得心解脫
耶。尊者阿難答曰。居士。多聞聖弟子離欲．
離惡不善之法。至得第四禪成就遊。彼依
此處。觀法如法。彼依此處。觀法如法。住
彼得漏盡者。或有是處。若住彼。不得漏
盡者。或因此法。欲法．愛法．樂法．靖法。愛樂
歡喜。斷五下分結盡。化生於彼而般涅槃。
得不退法。終不還此。復次。居士。多聞聖弟
子心與慈俱。遍滿一方成就遊。如是二三
四方。四維上下。普周一切。心與慈俱。無結無
怨。無恚無諍。極廣甚大。無量善修。遍滿一切
世間成就遊。如是悲．喜心與捨俱。無結無
怨。無恚無諍。極廣甚大。無量善修。遍滿一切
世間成就遊。彼依此處。觀法如法。彼依此
處。觀法如法。住彼得漏盡者。或有是處。
若住彼。不得漏盡者。或因此法。欲法．愛法．
樂法．靖法。愛樂歡喜。斷五下分結盡。化生
於彼而般涅槃。得不退法。終不還此。是謂
如來．無所著．正盡覺成就慧眼。見第一義。
說有一法。若聖弟子住漏盡無餘。得心解
脫。復次。居士。多聞聖弟子度一切色想。乃至
非有想非無想處成就遊。彼於此處。觀法
如法。彼於此處。觀法如法。住彼得漏盡
者。或有是處。若住彼。不得漏盡者。或因此
--------------------------------------------------------------------------------802.3
法。欲法．愛法．樂法．靖法。愛樂歡喜。斷五下
分結盡。化生於彼而般涅槃。得不退法。終
不還此。是謂如來．無所著．正盡覺成就慧
眼。見第一義。說有一法。若聖弟子住漏盡
無餘。得心解脫。於是。第十居士八城即從
坐起。偏袒著衣。叉手白曰。尊者阿難。甚奇。
甚特。我問尊者阿難一甘露門。而尊者阿難
一時為我說於十二甘露法門。今此十二甘
露法門必隨所依。得安隱出。尊者阿難。猶
去村不遠。有大屋舍。開十二戶。若人所為
故。入彼屋中。復一人來。不為彼人求義及
饒益。不求安隱而燒彼屋。尊者阿難。彼人
必得於此十二戶隨所依出。得自安隱。如
是我問尊者阿難一甘露門。而尊者阿難一
時為我說於十二甘露法門。今此十二甘露
法門必隨所依。得安隱出。尊者阿難。梵志
法．律中說不善法．律。尚供養師。況復我不
供養大師尊者阿難耶。於是。第十居士八城
即於夜中。施設極妙淨美豐饒食噉含消。
施設食已。平旦敷座。請雞園眾及鞞舍離
眾皆集一處。自行澡水。則以極妙淨美豐
饒食噉含消。手自斟酌。令得飽滿。食訖收
器。行澡水竟。持五百種物買屋別施尊
者阿難。尊者阿難受已。施與招提僧。尊者阿
難所說如是。第十居士八城聞尊者阿難所
說。歡喜奉行
八城經第六竟(一千一百七十字)
</PRE><!-- end of user-specified pre-formatted text --><BR><BR>
<HR>

<P align=center>八城經</P></BODY></HTML>
