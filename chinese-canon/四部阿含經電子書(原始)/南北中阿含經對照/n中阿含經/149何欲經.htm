<!DOCTYPE HTML PUBLIC "-//W3C//DTD HTML 4.0 Transitional//EN">
<HTML><HEAD><TITLE>(北)一四九 何欲經</TITLE>
<META content="MSHTML 5.50.4134.100" name=GENERATOR>
<META http-equiv=Content-Type content="text/html; charset=">
<META http-equiv=keywords content="">
<META http-equiv=description content=""><BGSOUND src="" loop=infinite></HEAD>
<BODY vLink=#c0c0c0 aLink=#0080ff link=#0000ff bgColor=#ffffff background="nabkgnd.jpg">
<P align=center>何欲經</P>
<HR noShade>
<!-- User-specified pre-formatted text --><PRE>（一四九）梵志品何欲經第八(第三念誦)
我聞如是。一時。佛遊舍衛國。在勝林給孤獨
園。爾時。生聞梵志中後彷徉。往詣佛所。共相
問訊。卻坐一面。白曰。瞿曇。欲有所問。聽乃
敢陳。世尊告曰。恣汝所問。梵志即便問曰。
瞿曇。剎利何欲．何行．何立．何依．何訖耶。世尊
答曰。剎利者。欲得財物。行於智慧。所立以
刀。依於人民。以自在為訖。生聞梵志問曰。
瞿曇。居士何欲．何行．何立．何依．何訖耶。世尊
答曰。居士者。欲得財物。行於智慧。立以技
術。依於作業。以作業竟為訖。生聞梵志問
曰。瞿曇。婦人何欲．何行．何立．何依．何訖耶。世
尊答曰。婦人者。欲得男子。行於嚴飾。立以
兒子。依於無對。以自在為訖。生聞梵志問
曰。瞿曇。偷劫何欲．何行．何立．何依．何訖耶。世
尊答曰。偷劫者。欲不與取。行隱藏處。所立
以刀。依於闇冥。以不見為訖。生聞梵志問
曰。瞿曇。梵志何欲．何行．何立．何依．何訖耶。世
尊答曰。梵志者。欲得財物。行於智慧。立以
經書。依於齋戒。以梵天為訖。生聞梵志問
曰。瞿曇。沙門何欲．何行．何立．何依．何訖耶。世
尊答曰。沙門者。欲得真諦。行於智慧。所立
以戒。依於無處。以涅槃為訖。生聞梵志白
曰。世尊。我已知。善逝。我已解。世尊。我今自
歸於佛．法及比丘眾。唯願世尊受我為優
婆塞。從今日始。終身自歸。乃至命盡。佛說
如是。生聞梵志聞佛所說。歡喜奉行
何欲經第八竟(四百二十二字)
</PRE><!-- end of user-specified pre-formatted text --><BR><BR>
<HR>

<P align=center>何欲經</P></BODY></HTML>
