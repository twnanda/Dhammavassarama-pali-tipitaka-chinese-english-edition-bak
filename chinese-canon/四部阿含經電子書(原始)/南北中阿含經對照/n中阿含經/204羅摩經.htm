<!DOCTYPE HTML PUBLIC "-//W3C//DTD HTML 4.0 Transitional//EN">
<HTML><HEAD><TITLE>(北)二○四 羅摩經</TITLE>
<META content="MSHTML 5.50.4134.100" name=GENERATOR>
<META http-equiv=Content-Type content="text/html; charset=">
<META http-equiv=keywords content="">
<META http-equiv=description content=""><BGSOUND src="" loop=infinite></HEAD>
<BODY vLink=#c0c0c0 aLink=#0080ff link=#0000ff bgColor=#ffffff background="nabkgnd.jpg">
<P align=center>羅摩經</P>
<HR noShade>
<!-- User-specified pre-formatted text --><PRE>（二○四）晡利多品羅摩經第三(第五後誦)
我聞如是。一時。佛遊舍衛國。在於東園鹿
子母堂。爾時。世尊則於晡時從燕坐起。
堂上來下。告尊者阿難。我今共汝至阿夷
羅婆提河浴。尊者阿難白曰。唯然。尊者阿
難執持戶鑰。遍詣諸屋而彷徉。見諸比
丘。便作是說。諸賢。可共詣梵志羅摩家。
諸比丘聞已。便共往詣梵志羅摩家。世尊將
尊者阿難往至阿夷羅婆提河。脫衣岸上。
便入水浴。浴已還出。拭體著衣。爾時。尊者
阿難立世尊後。執扇扇佛。於是。尊者阿難
叉手向佛。白曰。世尊。梵志羅摩家極好整頓。
甚可愛樂。唯願世尊以慈愍故。往至梵志
羅摩家。世尊為尊者阿難默然而受。於是
世尊將尊者阿難往至梵志羅摩家。爾時。梵
志羅摩家。眾多比丘集坐說法。佛住門外。
待諸比丘說法訖竟。眾多比丘尋說法訖。
默然而住。世尊知已。謦欬敲門。諸比丘聞。
即往開門。世尊便入梵志羅摩家。於比丘
眾前敷座而坐。問曰。諸比丘向說何等。以
何事故集坐在此。時。諸比丘答曰。世尊。向
者說法。以此法事集坐在此。世尊歎曰。善
哉。善哉。比丘集坐當行二事。一曰說法。二
--------------------------------------------------------------------------------776.1
曰默然。所以者何。我亦為汝說法。諦聽。
諦聽。善思念之。時。諸比丘白曰。唯然。當受
教聽。佛言。有二種求。一曰聖求。二曰非聖
求。云何非聖求。有一實病法．求病法。實老法．
死法．愁憂慼法。實穢污法．求穢污法。云何實
病法求病法。云何病法耶。兒子．兄弟是病法
也。象馬．牛羊．奴婢．錢財．珍寶．米穀是病害法。
眾生於中觸染貪著。憍驁受入。不見災
患。不見出要。而取用之。云何老法．死法．愁
憂慼法。穢污法耶。兒子．兄弟是穢污法。
象馬．牛羊．奴婢．錢財．珍寶．米穀是穢法害
法。眾生於中染觸貪著。憍驁受入。不見災
患。不見出要。而取用之。彼人欲求無病無
上安隱涅槃。得無病無上安隱涅槃者。終
無是處。求無老．無死．無愁憂慼。無穢污無上
安隱涅槃。得無老．無死．無愁憂慼．無穢污無
上安隱涅槃者。終無是處。是謂非聖求。云
何聖求耶。有一作是念。我自實病法。無辜
求病法。我自實老法．死法。愁憂慼法。穢污法。
無辜求穢污法。我今寧可求無病無上安隱
涅槃。求無老．無死。無愁憂慼。無穢污法無上
安隱涅槃。彼人便求無病無上安隱涅槃。得
無病無上安隱涅槃者。必有是處。求無老．
無死。無愁憂慼。無穢污無上安隱涅槃。得無
老．無死。無愁憂慼。無穢污無上安隱涅槃者。
必有是處。我本未覺無上正盡覺時。亦如
是念。我自實病法。無辜求病法。我自實老法．
死法。愁憂慼法。穢污法。無辜求穢污法。我今
寧可求無病無上安隱涅槃。求無老．無死．無
--------------------------------------------------------------------------------776.2
愁憂慼。無穢污無上安隱涅槃耶。我時年少
童子。清淨青髮。盛年年二十九。爾時極多
樂戲。莊飾遊行。我於爾時。父母啼哭。諸親
不樂。我剃除鬚髮。著袈裟衣。至信．捨家．
無家．學道。護身命清淨。護口．意命清淨。我
成就此戒身已。欲求無病無上安隱涅槃。
無老．無死．無愁憂慼。無穢污無上安隱涅槃
故。更往阿羅羅伽羅摩所。問曰。阿羅羅。
我欲於汝法行梵行。為可爾不。阿羅羅答
我曰。賢者。我無不可。汝欲行便行。我復問
曰。阿羅羅。云何汝此法自知自覺自作證耶。
阿羅羅答我曰。賢者。我度一切識處。得無
所有處成就遊。是故我法自知自覺自作證
我復作是念。不但阿羅羅獨有此信。我亦
有此信。不但阿羅羅獨有此精進。我亦有
此精進。不但阿羅羅獨有此慧。我亦有此
慧。阿羅羅於此法自知自覺自作證。我欲
證此法故。便獨住遠離．空安靖處。心無放
逸。修行精勤。我獨住遠離．空安靖處。心無
放逸。修行精勤已。不久得證彼法。證彼法
已。復往詣阿羅羅加羅摩所。問曰。阿羅羅。
此法自知自覺自作證。謂度一切無量識處。
得無所有處成就遊耶。阿羅羅伽羅摩答
我曰。賢者。我是法自知自覺自作證。謂度無
量識處。得無所有處成就遊。阿羅羅伽羅
摩復語我曰。賢者。是為如我此法作證。汝
亦然。如汝此法作證。我亦然。賢者。汝來共領
此眾。是為阿羅羅伽羅摩師處。我與同等。
最上恭敬．最上供養．最上歡喜。我復作是念。
--------------------------------------------------------------------------------776.3
此法不趣智。不趣覺。不趣涅槃。我今寧
可捨此法。更求無病無上安隱涅槃。求無
老．無死．無愁憂慼．無穢污無上安隱涅槃。我
即捨此法。便求無病無上安隱涅槃。求無
老．無死．無愁憂慼．無穢污無上安隱涅槃已。
往詣鬱陀羅羅摩子所。問曰。鬱陀羅。我欲
於汝法中學。為可爾不。鬱陀羅羅摩子答
我曰。賢者。我無不可。汝欲學便學。我復問
曰。鬱陀羅。汝羅摩子。自知自覺自作證何
等法耶。鬱陀羅羅摩子答我曰。賢者。度一切
無所有處。得非有想非無想處成就遊。賢者。
我父羅摩自知自覺自作證。謂此法也。我復
作是念。不但羅摩獨有此信。我亦有此信。
不但羅摩獨有此精進。我亦有此精進。不
但羅摩獨有此慧。我亦有此慧。羅摩自知自
覺自作證此法。我何故不得自知自覺自作
證此法耶。我欲證此法故。便獨住遠離．空
安靖處。心無放逸。修行精勤。我獨住遠離．
空安靖處。心無放逸。修行精勤已。不久得
證彼法。證彼法已。復往鬱陀羅羅摩子所。
問曰。鬱陀羅。汝父羅摩。是法自知自覺自作
證。謂度一切無所有處。得非有想非無想
處成就遊耶。鬱陀羅羅摩子答我曰。賢者。我
父羅摩。是法自知自覺自作證。謂度一切無
所有處。得非有想非無想處成就遊。鬱陀羅
復語我曰。如我父羅摩此法作證。汝亦然。
如汝此法作證。我父亦然。賢者。汝來共領
此眾。鬱陀羅羅摩子同師處。我亦如師。最
上恭敬．最上供養．最上歡喜。我復作是念。此
--------------------------------------------------------------------------------777.1
法不趣智。不趣覺。不趣涅槃。我今寧可
捨此法。更求無病無上安隱涅槃。求無老．
無死．無愁憂慼．無穢污無上安隱涅槃。我即
捨此法。便求無病無上安隱涅槃。求無
老．無死．無愁憂慼．無穢污無上安隱涅槃已。
往象頂山南。鬱鞞羅梵志村。名曰斯那
於彼中地至可愛樂。山林鬱茂。尼連禪河
清流盈岸。我見彼已。便作是念。此地至可
愛樂。山林鬱茂。尼連禪河清流盈岸。若族姓
子欲有學者。可於中學。我亦當學。我今寧
可於此中學。即便持草往詣覺樹。到已布
下敷尼師檀。結跏趺坐。要不解坐。至得
漏盡。我便不解坐。至得漏盡。我求無病無
上安隱涅槃。便得無病無上安隱涅槃。求
無老．無死．無愁憂慼．無穢污無上安隱涅槃。
便得無老．無死．無愁憂慼．無穢污無上安隱
涅槃。生知生見。定道品法。生已盡。梵行已
立。所作已辦。不更受有。知如真。我初覺無
上正盡覺已。便作是念。我當為誰先說法
耶。我復作是念。我今寧可為阿羅羅加摩
先說法耶。爾時有天。住虛空中。而語我曰。
大仙人。當知阿羅羅加摩彼命終來至
今七日。我亦自知阿羅羅加摩其命終來
得今七日。我復作是念。阿羅羅加摩。彼人
長衰不聞此法。若聞此者。速知法次法。我
初覺無上正盡覺已。作如是念。我當為誰
先說法耶。我復作是念。我今寧可為鬱陀
羅羅摩子先說法耶。天復住空。而語我曰。
大仙人。當知鬱陀羅羅摩子命終已來二七
--------------------------------------------------------------------------------777.2
日也。我亦自知鬱陀羅羅摩子命終已來二
七日也。我復作是念。鬱陀羅羅摩子。彼人長
衰不聞此法。若聞法者。速知法次法。我初
覺無上正盡覺已。作如是念。我當為誰先
說法耶。我復作是念。昔五比丘為我執勞。
多所饒益。我苦行時。彼五比丘承事於我。
我今寧可為五比丘先說法耶。我復作是
念。昔五比丘今在何處。我以清淨天眼出
過於人。見五比丘在波羅奈仙人住處
鹿野園中。我隨住覺樹下。攝衣持缽。往波
羅奈加尸都邑。爾時。異學優陀遙見我來。
而語我曰。賢者瞿曇。諸根清淨。形色極妙。
面光照耀。賢者瞿曇。師為是誰。從誰學道。
為信誰法。我於爾時即為優陀說偈答
曰
　我最上最勝　　不著一切法
　諸愛盡解脫　　自覺誰稱師
　無等無有勝　　自覺無上覺
　如來天人師　　普知成就力
優陀問我曰。賢者瞿曇。自稱勝耶。我復以
偈而答彼曰
　勝者如是有　　謂得諸漏盡
　我害諸惡法　　優陀故我勝
優陀復問我曰。賢者瞿曇。欲至何處。我時
以偈而答彼曰
　我至波羅奈　　擊妙甘露鼓
　轉無上法輪　　世所未曾轉
優陀語我曰。賢者瞿曇。或可有是。如是語
已。即彼邪道經便還去。我自往至仙人住
--------------------------------------------------------------------------------777.3
處鹿野園中。時。五比丘遙見我來。各相約敕
而立制曰。諸賢。當知此沙門瞿曇來。多欲
多求。食妙飲食。好粳糧飯。及糗酥蜜。麻油
塗體。今復來至。汝等但坐。慎莫起迎。亦莫
作禮。豫留一座。莫請令坐。到已語曰。卿。
欲坐者。自隨所欲。我時往至五比丘所。時。
五比丘於我不堪極妙威德。即從坐起。有
持衣缽者。有敷床者。有取水者。欲洗足
者。我作是念。此愚癡人。何無牢固。自立制
度還違本要。我知彼已。坐五比丘所敷之
座。時。五比丘呼我姓字。及卿於我。我語彼
曰。五比丘。我如來．無所著．正盡覺。汝等莫
稱我本姓字。亦莫卿我。所以者何。我求無
病無上安隱涅槃。得無病無上安隱涅槃。我
求無老．無死．無愁憂慼．無穢污無上安隱涅
槃。得無老．無死．無愁憂慼．無穢污無上安隱
涅槃。生知生見。定道品法。生已盡。梵行已
立。所作已辦。不更受有。知如真。彼語我曰。
卿瞿曇。本如是行。如是道跡。如是苦行。尚
不能得人上法差降聖知聖見。況復今日
多欲多求。食妙飲食。好粳糧飯。及糗酥蜜。
麻油塗體耶。我復語曰。五比丘。汝等本時見
我如是諸根清淨。光明照耀耶。時。五比丘
復答我曰。本不見卿諸根清淨。光明照耀。
卿瞿曇。今諸根清淨。形色極妙。面光照耀。我
於爾時即告彼曰。五比丘。當知有二邊行。
諸為道者所不當學。一曰著欲樂下賤業
凡人所行。二曰自煩自苦。非賢聖求法。無義
相應。五比丘。捨此二邊。有取中道。成明
--------------------------------------------------------------------------------778.1
成智。成就於定。而得自在。趣智趣覺。趣於
涅槃。謂八正道。正見。乃至正定。是謂為八。
意欲隨順教五比丘。教化二人。三人乞食。
三人持食來。足六人食。教化三人。二人乞
食。二人持食來。足六人食。我如是教。如是
化彼。求無病無上安隱涅槃。得無病無上
安隱涅槃。求無老．無死．無愁憂慼．無穢污無
上安隱涅槃。得無老．無死．無愁憂慼．無穢污
無上安隱涅槃。生知生見。定道品法。生已
盡。梵行已立。所作已辦。不更受有。知如真
於是。世尊復告彼曰。五比丘。有五欲功德
可愛．可樂．可意所念。善欲相應。云何為五。眼
知色。耳知聲。鼻知香。舌知味。身知觸。五比
丘。愚癡凡夫而不多聞。不見善友。不知聖
法。不御聖法。彼觸染貪著。憍驁受入。不見
災患。不見出要。而取用之。當知彼隨弊
魔。自作弊魔。墮弊魔手。為魔網纏。魔罥
所纏。不脫魔纏。五比丘。猶如野鹿。為
纏所纏。當知彼隨獵師。自作獵師。墮獵
師手。為獵師網纏。獵師來已。不能得脫。如
是。五比丘。愚癡凡夫而不多聞。不見善友。
不知聖法。不御聖法。彼於此五欲功德觸
染貪著。憍驁受入。不見災患。不見出要。而
取用之。當知彼隨弊魔。自作弊魔。墮弊魔
手。為魔網纏。魔纏所纏。不脫魔纏。五比
丘。多聞聖弟子見善知識。而知聖法。又御
聖法。彼於此五欲功德。不觸．不染．不貪．不著。
亦不憍驁．不受入。見災患。見出要。而取
用之。當知彼不隨弊魔。不自作魔。不墮
--------------------------------------------------------------------------------778.2
魔手。不為魔網所纏。不為魔纏所纏。便解
脫魔纏。五比丘。猶如野鹿得脫於纏。當知
彼不隨獵師。不自在獵師。不墮獵師
手。不為獵師網所纏。獵師來已。則能得脫。
如是。五比丘。多聞聖弟子見善知識而
知聖法。又御聖法。彼於此五欲功德。不觸．
不染．不貪．不著。亦不見憍驁．不受入。
見災患。見出要。而取用之。當知彼不隨
弊魔。不自在魔。不墮魔手。不為魔網所
纏。不為魔纏所纏。便解脫魔纏。五比丘。若
時如來出興于世。無所著．等正覺．明行成為．
善逝．世間解．無上士．道法御．天人師。號佛．眾
祐。彼斷。乃至五蓋．心穢．慧羸。離欲離惡不
善之法。至得第四禪成就遊。彼如是定心
清淨。無穢無煩。柔軟善住。得不動心。修學
漏盡智通作證。彼知此苦如真。知此苦習．
知此苦滅．知此苦滅道如真。知此漏如真。
知此漏習．知此漏滅．知此漏滅道如真。
彼如是知．如是見。欲漏心解脫。有漏．無明漏
心解脫。解脫已便知解脫。生已盡。梵行已立。
所作已辦。不更受有。知如真。彼於爾時自
在行。自在住．自在坐．自在臥。所以者何。彼自
見無量惡不善法盡。是故彼自在行．自在住．
自在坐．自在臥。五比丘。猶如無事無人民
處。彼有野鹿。自在行．自在住．自在伏．自在
臥。所以者何。彼野鹿不在獵師境界。是故
自在行．自在住．自在伏．自在臥。如是。五比丘。
比丘漏盡得無漏。心解脫．慧解脫。自知自覺
自作證成就遊。生已盡。梵行已立。所作已辦。
--------------------------------------------------------------------------------778.3
不更受有。知如真。彼於爾時自在行。自在
住．自在坐．自在臥。所以者何。彼自見無量惡
不善法盡。是故彼自在行．自在住．自在坐．自
在臥。五比丘。是說無餘解脫。是說無病無
上安隱涅槃。是說無老．無死．無愁憂慼．無穢
污無上安隱涅槃。佛說如是。尊者阿難及諸
比丘聞佛所說。歡喜奉行
羅摩經第三竟(四千一百二十一字)
</PRE><!-- end of user-specified pre-formatted text --><BR><BR>
<HR>

<P align=center>羅摩經</P></BODY></HTML>
