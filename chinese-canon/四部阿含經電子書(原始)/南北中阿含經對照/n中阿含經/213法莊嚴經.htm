<!DOCTYPE HTML PUBLIC "-//W3C//DTD HTML 4.0 Transitional//EN">
<HTML><HEAD><TITLE>(北)二一三 法莊嚴經</TITLE>
<META content="MSHTML 5.50.4134.100" name=GENERATOR>
<META http-equiv=Content-Type content="text/html; charset=">
<META http-equiv=keywords content="">
<META http-equiv=description content=""><BGSOUND src="" loop=infinite></HEAD>
<BODY vLink=#c0c0c0 aLink=#0080ff link=#0000ff bgColor=#ffffff background="nabkgnd.jpg">
<P align=center>法莊嚴經</P>
<HR noShade>
<!-- User-specified pre-formatted text --><PRE>（二一三）中阿含例品法莊嚴經第二(第五
後誦)
我聞如是。一時。佛遊釋中。在釋家都邑。
名彌婁離。爾時。拘薩羅王波斯匿與長
作共俱有所為故。出詣邑名城。拘薩羅
王波斯匿至彼園觀。見諸樹下寂無音聲。
遠離。無惡。無有人民。隨順燕坐。見已。憶念
世尊。拘薩羅王波斯匿告曰。長作。今此樹
下寂無音聲。遠離。無惡。無有人民。隨順燕
坐。此處我數往見佛。長作。世尊今在何
處。我欲往見。長作答曰。天王。我聞世尊遊
釋中。在釋家都邑。名彌婁離。拘薩羅王波斯
匿復問曰。長作。釋家都邑名彌婁離。去此
--------------------------------------------------------------------------------795.3
幾許。長作答曰。天王。去此三拘婁舍。拘薩
羅王波斯匿告曰。長作。可敕嚴駕。我欲詣
佛。長作受教。即敕嚴駕。白曰。天王。嚴駕已
訖。隨天王意。拘薩羅王波斯匿即昇乘出城
外。往至釋家都邑。名彌婁離。爾時。彌婁離
門外眾多比丘露地經行。拘薩羅王波斯匿
往詣諸比丘所。問曰。諸尊。世尊今在何處
晝行。眾多比丘答曰。大王。彼東向大屋。開窗
閉戶。世尊今在彼中晝行。大王。欲見便往
詣彼。到已住外。謦欬敲戶。世尊聞者。必為
開戶。拘薩羅王波斯匿即便下車。若有王
剎利頂來而得人處。教令大地。有五儀飾。
劍．蓋．華鬘及珠柄拂．嚴飾之屣。彼盡脫已。授
與長作。長作念曰。天王今者必當獨入。我等
應共住此待耳。於是。拘薩羅王波斯匿眷
屬圍遶。步往至彼東向大屋。到已住外。謦欬
敲戶。世尊聞已。即為開戶。拘薩羅王波斯
匿便入彼屋。前至佛所。稽首禮足。再三自
稱姓名。我是拘薩羅王波斯匿。我是拘薩
羅王波斯匿。世尊答曰。如是。大王。汝是拘薩
羅王波斯匿。汝是拘薩羅王波斯匿。拘薩羅
王波斯匿再三自稱姓名已。稽首佛足。卻
坐一面。世尊問曰。大王。見我有何等義。而
自下意稽首禮足。供養承事耶。拘薩羅王波
斯匿答曰。世尊。我於佛而有法靖。因此故。
我作是念。如來．無所著．正盡覺所說法善。世
尊弟子眾善趣向也。世尊。我坐都坐時。見母
共子諍。子共母諍。父子．兄弟．姐妹．親屬展轉
共諍。彼鬥諍時。母說子惡。子說母惡。父子．
--------------------------------------------------------------------------------796.1
兄弟．姐妹．親屬相更說惡。況復他人。我
見世尊弟子諸比丘眾從世尊行梵行。或
有比丘少多起諍。捨戒罷道。不說佛惡。
不說諸法惡。不說眾惡。但自責數。我
為惡。我為無德。所以者何。以我不能從世
尊自盡形壽修行梵行。是謂我於佛而有
法靖。因此故。我作是念。如來．無所著．正盡
覺所說法善。世尊弟子眾善趣向也。復次。
世尊。我見一沙門梵志。或九月或十月。
少多學行梵行。捨隨本服。復為欲所染。染
欲著欲。為欲所縛。憍驁受入。不見災患。不
見出要而樂行欲。世尊。我見世尊弟子諸
比丘眾自盡形壽修行梵行。乃至億數。我
於此外。不見如是清淨梵行。如世尊家。是
謂我於佛而有法靖。因此故。我作是念。如
來．無所著．正盡覺所說法善。世尊弟子眾善
趣向也。復次。世尊。我見一沙門梵志羸瘦憔
悴。形色極惡。身生白皰。人不喜見。我作
是念。此諸尊何以羸瘦憔悴。形色極惡。身生
白皰。人不喜見。此諸尊必不樂行梵行。或
身有患。或屏處作惡。以是故諸尊羸瘦憔
悴。形色極惡。身生白皰。人不喜見。我往
問彼。諸尊何故羸瘦憔悴。形色極惡。身生
白皰。人不喜見。諸尊不樂行梵行耶。為身
有患耶。為屏處作惡耶。是故諸尊羸瘦
憔悴。形色極惡。身生白皰。人不喜見。彼
答我曰。大王。是白病。大王。是白病。世尊。我
見世尊弟子諸比丘眾樂行端正。面色悅
澤。形體淨潔。無為無求。護他妻食如鹿。
--------------------------------------------------------------------------------796.2
自盡形壽修行梵行。我見已。作是念。此諸
尊何故樂行端正。面色悅澤。形體淨潔。無為
無求。護他妻食如鹿。自盡形壽修行梵
行。此諸尊或得離欲。或得增上心。現法樂
居。易不難得。是故此諸尊樂行端正。面目
悅澤。形體淨潔。無為無求。護他妻食如鹿。
自盡形壽修行梵行。若行欲樂行端正者。
我應樂行端正。何以故。我得五欲功德。易
不難得。若此諸尊得離欲。得增上心。於
現法樂居。易不難得。是故此諸尊樂行
端正。面色悅澤。形體淨潔。無為無求。護他
妻食如鹿。自盡形壽修行梵行。是謂我
於佛而有法靖。因此故。我作是念。如來．無
所著．正盡覺所說法善。世尊弟子眾善趣向
也。復次。世尊。我見一沙門梵志聰明智
慧。自稱聰明智慧。博聞決定。暗識諸經。制
伏強敵。談論覺了。名德流布。一切世間無不
聞知。所遊至處壞諸見宗。輒自立論。而作
是說。我等往至沙門瞿曇所。問如是如是
事。若能答者。當難詰彼。若不能答。亦難詰
已。捨之而去。彼聞世尊遊某村邑。往至佛
所。尚不敢問於世尊事。況復欲難詰耶。是
謂我於佛而有法靖。因此故。我作是念。如
來．無所著．正盡覺所說法善。世尊弟子眾善
趣向也。復次。世尊。我見一沙門梵志聰明
智慧。自稱聰明智慧。博聞決定。暗識諸經。
制伏強敵。談論覺了。名德流布。一切世間無
不聞知。所遊至處壞諸見宗。輒自立論。而
作是說。我等往至沙門瞿曇所。問如是如
--------------------------------------------------------------------------------796.3
是事。若能答者。當難詰彼。若不能答。亦難
詰已。捨之而去。彼聞世尊遊某村邑。往至
佛所。問世尊事。世尊為答。彼聞答已。便得
歡喜。稽首佛足。繞三匝而去。是謂我於
佛而有法靖。因此故。我作是念。如來．無
所著．正盡覺所說法善。世尊弟子眾善趣向
也。復次。世尊。我見一沙門梵志聰明智
慧。自稱聰明智慧。博聞決定。暗識諸經。制
伏強敵。談論覺了。名德流布。一切世間無不
聞知。所遊至處壞諸見宗。輒自立論。而作
是說。我等往至沙門瞿曇所。問如是如是
事。若能答者。當難詰彼。若不能答。亦難
詰已。捨之而去。彼聞世尊遊某村邑。往至
佛所。問世尊事。世尊為答。彼聞答已。便得
歡喜。即自歸佛．法及比丘眾。世尊受彼為
優婆塞。終身自歸。乃至命盡。是謂我於佛
而有法靖。因此故。我作是念。如來．無所
著．正盡覺所說法善。世尊弟子眾善趣向也
復次。世尊。我見一沙門梵志聰明智慧。自
稱聰明智慧。博聞決定。暗識諸經。制伏強
敵。談論覺了。名德流布。一切世間無不聞
知。所遊至處壞諸見宗。輒自立論。而作是
說。我等往至沙門瞿曇所。問如是如是事。
若能答者。當難詰彼。若不能答。亦難詰已。
捨之而去。彼聞世尊遊某村邑。往至佛所。
問世尊事。世尊為答。彼聞答已。便得歡喜。
即從世尊求出家學。而受具足。得比丘法。
佛便度彼而授具足。得比丘法。若彼諸尊
出家學道而受具足。得比丘法已。獨住遠
--------------------------------------------------------------------------------797.1
離。心無放逸。修行精勤。彼獨住遠離。心無
放逸。修行精勤已。若族姓子所為。剃除鬚
髮。著袈裟衣。至信．捨家．無家．學道者。唯無
上梵行訖。於現法中自知自覺。自作證成
就遊。生已盡。梵行已立。所作已辦。不更受有。
知如真。若彼諸尊知法已。乃至得阿羅訶。
得阿羅訶已。便作是念。諸賢。我本幾了
幾失。所以者何。我本非沙門稱沙門。非
梵行稱梵行。非阿羅訶稱阿羅訶。我等
今是沙門。是梵行。是阿羅訶。是謂我於佛而
有法靖。因此故。我作是念。如來．無所著．正
盡覺所說法善。世尊弟子眾善趣向也。復次。
世尊。我自若居國。無過者令殺。有過者
令殺。然在都坐。我故不得作如是說。卿
等並住。無人問卿事。人問我事。卿等不能
斷此事。我能斷此事。於其中間競論餘
事。不待前論訖。我數見世尊大眾圍繞說
法。彼中一人鼾眠作聲。有人語彼。君莫
鼾眠作聲。君不用聞世尊說法如甘露耶。
彼人聞已。即便默然。我作是念。如來．無所著．
正盡覺．眾調御士。甚奇。甚特。所以者何。以無
刀杖。皆自如法。安隱快樂。是謂我於佛而
有法靖。因此故。我作是念。如來．無所著．正
盡覺所說法善。世尊弟子眾善趣向也。復次。
世尊。我於仙餘及宿舊二臣出錢財賜。亦
常稱譽。彼命由我。然不能令彼仙餘及宿舊
二臣下意恭敬．尊重．供養．奉事於我。如為
世尊下意恭敬．尊重．供養．奉事也。是謂我於
佛而有法靖。因此故。我作是念。如來．無所
--------------------------------------------------------------------------------797.2
著．正盡覺所說法善。世尊弟子眾善趣向也
復次。世尊。我昔出仙。宿一小屋中。欲試仙
餘．宿舊二臣。知彼頭向何處眠耶。為向我。
為向世尊。於是。仙餘．宿舊二臣則於初夜
結跏趺坐。默然燕坐。至中夜聞世尊在某
方處。便以頭向彼。以足向我。我見已。作是
念。此仙餘及宿舊二臣不在現勝事。是故彼
不下意恭敬．尊重．供養．奉事於我。如為
世尊下意恭敬．尊重．供養．奉事也。是謂我於
佛而有法靖。因此故。我作是念。如來．無所
著．正盡覺所說法善。世尊弟子眾善趣向也
復次。世尊。我亦國王。世尊亦法王。我亦剎利。
世尊亦剎利。我亦拘薩羅。世尊亦拘薩羅。我
年八十。世尊亦八十。世尊以此事故。我堪
耐為世尊盡形壽。下意恭敬．尊重．供養．奉
事。世尊。我今多事。欲還請辭。世尊告曰。大
王。自知時。於是。拘薩羅王波斯匿聞佛所
說。善受持誦。即從坐起。稽首佛足。繞三匝
而去。爾時。尊者阿難住世尊後。執拂侍佛。
於是。世尊迴顧告曰。阿難。若有比丘依彌
婁離林住者。令彼一切集在講堂。於是。尊
者阿難受佛教已。若諸比丘依彌婁離林
住者。令彼一切集在講堂。還詣佛所。白曰。
世尊。若有比丘依彌婁離林住者。彼一切
已集講堂。唯願世尊自當知時。於是。世尊
將尊者阿難往至講堂比丘眾前。敷座而
坐。告曰。比丘。今拘薩羅王波斯匿在我前
說此法莊嚴經已。即從座起。稽首我足。繞
三匝而去。比丘。汝等當受持此法莊嚴經。
--------------------------------------------------------------------------------797.3
善誦善習。所以者何。比丘。此法莊嚴經。如
義如法。為梵行本。趣智趣覺。趣至涅槃。若
族姓子至信．捨家．無家．學道者。亦當受持。當
誦當習此法莊嚴經。佛說如是。彼諸比丘
聞佛所說。歡喜奉行
法莊嚴經第二竟(三千三十七字)
</PRE><!-- end of user-specified pre-formatted text --><BR><BR>
<HR>

<P align=center>法莊嚴經</P></BODY></HTML>
