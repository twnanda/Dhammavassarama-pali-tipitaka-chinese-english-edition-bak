<!DOCTYPE HTML PUBLIC "-//W3C//DTD HTML 4.0 Transitional//EN">
<HTML><HEAD><TITLE>(北)一五七 黃蘆園經</TITLE>
<META content="MSHTML 5.50.4134.100" name=GENERATOR>
<META http-equiv=Content-Type content="text/html; charset=">
<META http-equiv=keywords content="">
<META http-equiv=description content=""><BGSOUND src="" loop=infinite></HEAD>
<BODY vLink=#c0c0c0 aLink=#0080ff link=#0000ff bgColor=#ffffff background="nabkgnd.jpg">
<P align=center>黃蘆園經</P>
<HR noShade>
<!-- User-specified pre-formatted text --><PRE>（一五七）梵志品黃蘆園經第六(第四分別
誦)
我聞如是。一時。佛遊鞞蘭若。在黃蘆園
中。爾時。鞞蘭若梵志年耆宿老。壽將欲過。命
[乖/土]至盡。年百二十。拄杖而行。中後彷徉。往
詣佛所。共相問訊。當在佛前倚杖而立。白
曰。瞿曇。我聞沙門瞿曇年幼極少。新出家學。
若有名德沙門梵志親自來詣。而不禮敬。
亦不尊重。不從坐起。不請令坐。瞿曇。此
事大為不可。世尊告曰。梵志。我初不見天
及魔．梵．沙門．梵志。從人至天。謂自來詣。能令
如來禮敬尊重。而從坐起。請令坐者。梵志。
若有來詣。欲令如來禮敬尊重。而從坐起。
請令坐者。彼人必當頭破七分。梵志復白。
瞿曇無味。世尊告曰。梵志。有事令我無味。
然不如汝言。若有色味．聲味．香味．觸味者。
彼如來斷智絕滅拔根終不復生。是謂有事
令我無味。然不如汝言。梵志復白。瞿曇
無恐怖。世尊告曰。梵志。有事令我無恐怖。
然不如汝言。若有色恐怖。聲．香．味．觸恐怖
者。彼如來斷智絕滅拔根終不復生。是謂
有事令我無恐怖。然不如汝言。梵志復白。
瞿曇不入胎。世尊告曰。梵志。有事令我不
入胎。然不如汝言。若有沙門．梵志當來胎
床。斷智絕滅拔根終不復生者。我說彼不
入胎。如來當來胎床。斷智絕滅拔根終不
--------------------------------------------------------------------------------679.3
復生。是故令我不入胎。是謂有事令我不
入胎。然不如汝言。梵志。我於此眾生無明
來。無明樂。無明覆。無明卵之所裹。我先觀
法。我於眾生為最第一。猶雞生卵。或十或
十二。隨時念。隨時覆。隨時暖。隨時擁護。
彼於其後。雞設放逸。於中有雞子。或以口
嘴。或以足爪。啄破其卵。安隱自出。彼於
雞子為最第一。我亦如是。於此眾生無明
來。無明樂．無明覆。無明卵之所裹。我先觀
法。我於眾生為最第一。梵志。我持蒿草
往詣覺樹。布草樹下。敷尼師檀。結加趺
坐。不破正坐。要至漏盡。我不破正坐。要
至漏盡。我正坐已。離欲．離惡不善之法。有
覺．有觀。離生喜．樂。逮初禪成就遊。是謂
我爾時獲第一增上心。即於現法得安樂
居。易不難得。樂住無怖。安隱快樂。令昇
涅槃。復次。梵志。我覺．觀已息。內靜．一心。無
覺．無觀。定生喜．樂。逮第二禪成就遊。是謂
我爾時獲第二增上心。即於現法得安樂
居。易不難得。樂住無怖。安隱快樂。令昇
涅槃。復次。梵志。我離於喜欲捨無求遊。正
念正智而身覺樂。謂聖所說．聖所捨．念．樂住．
室。逮第三禪成就遊。是謂我爾時獲第三
增上心。即於現法得安樂居。易不難得。
樂住無怖。安隱快樂。令昇涅槃。復次。梵志。
我樂滅．苦滅。喜．憂本已滅。不苦不樂．捨．念．清
淨。逮第四禪成就遊。是謂我爾時獲第四增
上心。即於現法得安樂居。易不難得。樂
住無怖。安隱快樂。令昇涅槃。復次。梵志。我
--------------------------------------------------------------------------------680.1
已得如是定心清淨。無穢無煩。柔軟善住。得
不動心。覺憶宿命智通作證。我有行有
相貌。憶本無量昔所經歷。謂一生．二生．百
生．千生．成劫．敗劫．無量成敗劫。彼眾生名某。
彼昔更歷。我曾生彼。如是姓．如是字．如是
生．如是飲食．如是受苦樂．如是長壽．如
是久住．如是壽訖。此死生彼。彼死生此。我
生在此。如是姓．如是字．如是生．如是飲
食．如是受苦樂．如是長壽．如是久住．如是
壽訖。是謂我爾時初夜得此第一明達。以
本無放逸。樂住遠離。修行精懃。謂無智滅而
智生。闇壞而明成。無明滅而明生。謂憶宿命
智作證明達。復次。梵志。我已得如是定心清
淨。無穢無煩。柔軟善住。得不動心。學於生
死智通作證。我以清淨天眼出過於人。見
此眾生死時生時。好色惡色。妙與不妙。往來
善處及不善處。隨此眾生之所作業。見其
如真。若此眾生成就身惡口．意惡行。誹謗聖
人。邪見。成就邪見業。彼因緣此。身壞命終。
必至惡處。生地獄中。若此眾生成就身妙
行。口．意妙行。不誹謗聖人。正見。成就正見
業。彼因緣此。身壞命終。必昇善處。上生天
中。是謂我爾時中夜得此第二明達。以本
無放逸。樂住遠離。修行精勤。謂無智滅而
智生。闇壞而明成。無明滅而明生。謂生死智
作證明達。復次。梵志。我已得如是定心清淨。
無穢無煩。柔軟善住。得不動心。學於漏盡智
通作證。我知此苦如真。知此苦習。知此苦
滅。知此苦滅道如真。知此漏如真。知此漏
--------------------------------------------------------------------------------680.2
習。知此漏滅。知此漏滅道如真。我如是知．
如是見。欲漏心解脫。有漏．無明漏心解脫。解
脫已。便知解脫。生已盡。梵行已立。所作已辦。
不更受有。知如真。是謂我爾時後夜得此
第三明達。以本無放逸。樂住遠離。修行精
勤。謂無智滅而智生。闇壞而明成。無明滅而
明生。謂漏盡智作證明達。復次。梵志。若有正
說而說不癡法。眾生生世。一切眾生最勝。
不為苦樂所覆。當知正說者即是我也。所
以者何。我說不癡法。眾生生世。一切眾生
最勝。不為苦樂所覆。於是。鞞蘭若梵志即
便捨杖。稽首佛足。白世尊曰。世尊為第
一。世尊為大。世尊為最。世尊為勝。世尊為
等。世尊為不等。世尊無與等等。世尊無障。
世尊無障人。世尊。我今自歸於佛．法及比丘
眾。唯願世尊受我為優婆塞。從今日始。終
身自歸。乃至命盡。佛說如是。鞞蘭若梵志及
諸比丘聞佛所說。歡喜奉行
黃蘆園經第六竟(千六百二字)
</PRE><!-- end of user-specified pre-formatted text --><BR><BR>
<HR>

<P align=center>黃蘆園經</P></BODY></HTML>
