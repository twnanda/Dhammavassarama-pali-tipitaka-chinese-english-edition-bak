<!DOCTYPE HTML PUBLIC "-//W3C//DTD HTML 4.0 Transitional//EN">
<HTML><HEAD><TITLE>(北)一九九 癡慧地經</TITLE>
<META content="MSHTML 5.50.4134.100" name=GENERATOR>
<META http-equiv=Content-Type content="text/html; charset=">
<META http-equiv=keywords content="">
<META http-equiv=description content=""><BGSOUND src="" loop=infinite></HEAD>
<BODY vLink=#c0c0c0 aLink=#0080ff link=#0000ff bgColor=#ffffff background="nabkgnd.jpg">
<P align=center>癡慧地經</P>
<HR noShade>
<!-- User-specified pre-formatted text --><PRE>（一九九）大品癡慧地經第八(第五後誦)
我聞如是。一時。佛遊舍衛國。在勝林給孤
獨園。爾時。世尊告諸比丘。我今為汝說愚
癡法．智慧法。諦聽。諦聽。善思念之。時。諸比丘
受教而聽。佛言。云何愚癡法。愚癡人有三
相愚癡標．愚癡像。謂成就愚癡人說愚癡
也。云何為三。愚癡人思惡思．說惡說．作惡
作。是以愚癡人說愚癡也。若愚癡人不思
惡思。不說惡說。不作惡作者。不應愚癡
人說愚癡也。以愚癡人思惡思．說惡說．
作惡作故。是以愚癡人說愚癡也。彼愚癡
--------------------------------------------------------------------------------759.2
人於現法中。身心則受三種憂苦。云何愚癡
人身心則受三種憂苦耶。愚癡人者。或有
所行。或聚會坐。或在道巷。或在市中。或四
衢頭。說愚癡人相應事也。愚癡人者。殺生．
不與取．行邪婬．妄言。乃至邪見。及成就餘無
量惡不善之法。若成就無量惡不善法者。他
人見已。便說其惡。彼愚癡人聞已。便作是念。
若成就無量惡不善之法。他人見已。說其惡
者。我亦有是無量惡不善之法。若他知者。亦
當說我惡。是謂愚癡人於現法中。身心則
受第一憂苦。復次。彼愚癡人又見王人收捉
罪人。種種苦治。謂截手．截足。并截手足。截
耳．截鼻。并截耳鼻。或臠臠割。拔鬚．拔髮。或
拔鬚髮。或著檻中衣裹火燒。或以沙壅草
纏火爇。或內鐵驢腹中。或著鐵豬口中。或
置鐵虎口中燒。或安銅釜中。或著鐵釜中
煮。或段段截。或利叉刺。或以鉤鉤。或臥鐵
床以沸油澆。或坐鐵臼以鐵杵擣。或毒
龍蜇。或以鞭鞭。或以杖撾。或以棒打。或活
貫標頭。或梟其首。彼愚癡人見已。便作是
念。若成就無量惡不善法者。王知捉已。如
是考治。我亦有是無量惡不善之法。若王
知者。亦當苦治考我如是。是謂愚癡人於
現法中。身心則受第二憂苦
復次。彼愚癡人行身惡行。行意惡行。彼若
時疾病受苦。或坐臥床。或坐臥榻。或坐臥
地。身生極苦甚苦。乃至命欲斷。彼所有身
惡行。口．意惡行。彼於爾時懸向在上。猶如
晡時。日下高山。影懸向在地。如是彼所有身
--------------------------------------------------------------------------------759.3
惡行。口．意惡行。彼於爾時懸向在上。彼作
是念。此是我身惡行。口．意惡行。懸向在上。我
於本時不作福．多作惡。若有處作惡者。凶
暴作無理事。不作福．不作善．不作恐怖。
所歸命．所依怙。我至彼惡處。從是生悔。
生悔已。不賢死。不善命終。是謂愚癡人於現
法中。身心則受第三憂苦
復次。彼愚癡人行身惡行。行口．意惡行。彼
行身惡行。行口．意惡行已。因此緣此。身壞
命終。必至惡處。生地獄中。既生彼已。受於
苦報。一向不可愛．不可樂．意不可念。若作是
說。一向不可愛．不可樂．意不可念者。是說地
獄。所以者何。彼地獄者。一向不可愛．不可樂．
意不可念。爾時。有一比丘即從坐起。偏袒
著衣。叉手向佛。白曰。世尊。地獄苦云何。世
尊答曰。比丘。地獄不可盡說。所謂地獄苦。
比丘。但地獄苦唯有苦。比丘復問曰。世尊。
可得以喻現其義也。世尊答曰。亦可
以喻現其義也。比丘。猶如王人收賊。送
詣剎利頂生王所。白曰。天王。此賊人有
罪。願天王治。剎利頂生王告曰。汝等將去
治此人罪。朝以百矛刺。王人受教。便將去
治。朝以百矛刺。彼人故活。剎利頂生王問
曰。彼人云何。王人答曰。天王。彼人故活。剎
利頂生王復告曰。汝等去。日中復以百矛刺。
王人受教。日中復以百矛刺。彼人故活。剎利
頂生王復問曰。彼人云何。王人答曰。天王。彼
人故活。剎利頂生王復告曰。汝等去。日西復
以百矛刺。王人受教。日西復以百矛刺。彼
--------------------------------------------------------------------------------760.1
人故活。然彼人身一切穿決破碎壞盡。無一
處完。至如錢孔。剎利頂生王復問曰。彼人云
何。王人答曰。天王。彼人故活。然彼身一切穿決
破碎壞盡。無一處完。至如錢孔。比丘。於意
云何。若彼人一日被三百矛刺。彼人因是身
心受惱極憂苦耶。比丘答曰。世尊。被一矛刺。
尚受極苦。況復一日受三百矛刺。彼人身心
豈不受惱極憂苦也。於是。世尊手取石
子。猶如小豆。告曰。比丘。汝見我手取此石
子。如小豆耶。比丘答曰。見也。世尊。世尊復
問曰。比丘。於意云何。我取石子。猶如小豆。
比雪山王。何者為大。比丘答曰。世尊手取
石子。猶如小豆。比雪山王。百倍．千倍．百千萬
倍。終不相及。不可數．不可算。不可譬喻．不
可比方。但雪山王極大甚大。世尊告曰。比丘。
若我取石子。猶如小豆。比雪山王。百倍．千
倍．百千萬倍。終不相及。不可數．不可算。不
可譬喻．不可比方。但雪山王極大甚大。如
是。比丘。若此人一日被三百矛刺。彼因緣此。
身心受惱極重憂苦。比地獄苦。百倍．千倍．百
千萬倍。終不相及。不可數．不可算。不可譬
喻．不可比方。但地獄中極苦甚苦。比丘。云
何地獄苦。眾生生地獄中。既生彼已。獄卒
手捉。則以鐵斧洞然俱熾。斫治其身。或作
八楞。或為六楞。或為四方。或令團圓。或高
或下。或好或惡。彼如是考治苦痛逼迫。歲
數甚多。乃至百千。受無量苦。極重甚苦。終不
得死。要當至惡不善業盡。是謂地獄苦。比
丘。云何地獄苦。眾生生地獄中。既生彼已。
--------------------------------------------------------------------------------760.2
獄卒手捉。則以鐵釿洞然俱熾。斫治其身。
或作八楞。或為六楞。或為四方。或令團圓。
或高或下。或好或惡。彼如是考治苦痛逼
迫。歲數甚多。乃至百千。受無量苦。極重甚苦。
終不得死。要當至惡不善業盡。是謂地獄
苦。比丘。云何地獄苦。眾生生地獄中。既生
彼已。獄卒手捉。則以鐵槍洞然俱熾。強令
坐上。便以鐵鉗鉗開其口。則以鐵丸洞然
俱熾。著其口中。燒脣燒舌。燒齗燒咽。燒
心燒胃。從身下出。彼如是考治苦痛逼迫。
歲數甚多。乃至百千。受無量苦。極重甚苦。終
不得死。要當至惡不善業盡。是謂地獄苦。
比丘。云何地獄苦。眾生生地獄中。既生彼
已。獄卒手捉。則以鐵鏘洞然俱熾。令強坐
上。便以鐵鉗鉗開其口。則以融銅灌其口
中。燒脣燒舌。燒齗燒咽。燒心燒胃。從身
下出。彼如是考治苦痛逼迫。歲數甚多。乃
至百千。受無量苦。極重甚苦。終不得死。要
當至惡不善業盡。是謂地獄苦。比丘。云何
地獄苦。眾生生地獄中。既生彼已。獄卒手
捉。則以鐵地洞然俱熾。令仰向臥。挓五縛
治。兩手兩足以鐵釘釘。以一鐵釘別釘其
腹。彼如是考治苦痛逼迫。歲數甚多。乃至
百千。受無量苦。極重甚苦。終不得死。要當
至惡不善業盡。是謂地獄苦。比丘。云何地
獄苦。眾生生地獄中。既生彼已。獄卒手捉。則
以鐵地洞然俱熾。令其伏地。從口出舌。
以百釘張無皺無縮。猶如牛皮以百釘張
無皺無縮。如是眾生生地獄中。既生彼已。
--------------------------------------------------------------------------------760.3
獄卒手捉。則以鐵地洞然俱熾。令其伏地。
從口出舌。以百釘張無皺無縮。彼如是
考治者苦痛逼迫。歲數甚多。乃至百千。受無
量苦。極重甚苦。終不得死。要當至惡不善
業盡。是謂地獄苦。比丘。云何地獄苦。眾生
生地獄中。既生彼已。獄卒以手捉其頭
皮剝下至足。從足剝皮上至其頭。則以
鐵車洞然俱熾。以縛著車。便於鐵地洞然
俱熾。牽挽往來。彼如是考治苦痛逼迫。歲
數甚多。乃至百千。受無量苦。極重甚苦。終不
得死。要當至惡不善業盡。是謂地獄苦。比
丘。云何地獄苦。眾生生地獄中。既生彼已。
獄卒以火洞然俱熾。使揚撲地。復使手取。
自灌其身。彼如是考治苦痛逼迫。歲數甚
多。乃至百千。受無量苦。極重甚苦。終不得
死。要當至惡不善業盡。是謂地獄苦。比丘。
云何地獄苦。眾生生地獄中。既生彼已。獄
卒以火山洞然俱熾。令其上下。彼若下足。
其皮肉血即便燒盡。若舉足時。其皮肉血還
生如故。彼如是考治苦痛逼迫。歲數甚多。
乃至百千。受無量苦。極重甚苦。終不得死。
要當至惡不善業盡。是謂地獄苦。比丘。云
何地獄苦。眾生生地獄中。既生彼已。獄卒
手捉。以大鐵釜洞然俱熾。倒舉其身。足上
頭下。以著釜中。彼於其中。或上或下。或至
方維。自體沫出。還煮其身。猶如大豆．小豆．蘊
豆．苦豆．芥子著多水釜中。下極然火。彼豆
於中。或上或下。或至方維。自沫纏煮。如是
眾生生地獄中。既生彼已。獄卒手捉。以大
--------------------------------------------------------------------------------761.1
鐵釜洞然俱熾。倒舉其身。足上頭下。以著
釜中。彼於其中。或上或下。或至方維。自體
沫出。還煮其身。彼如是考治苦痛逼迫。歲
數甚多。乃至百千。受無量苦。極重甚苦。終不
得死。要當至惡不善業盡。是謂地獄苦。比
丘。云何地獄苦。彼地獄中有獄。名六更樂。若
眾生生彼中。既生彼已。若眼見色。不喜不
可。非是喜可。意不潤愛。非是潤愛。意不善
樂。非是善樂。耳所聞聲．鼻所嗅香．舌所嘗味．
身所覺觸．意所知法。不喜不可。非是喜可。
意不潤愛。非是潤愛。意不善樂。非是善樂。
是謂地獄苦。比丘。我為汝等無量方便說
彼地獄。說地獄事。然此地獄苦不可具說。
但地獄唯有苦。比丘。若愚癡人或時從地獄
出。生畜生者。畜生亦甚苦。比丘。云何畜生
苦。若眾生生畜生中。謂彼闇冥中生。闇冥
中長。闇冥中死。彼為云何。謂地生蟲。愚癡人
者。以本時貪著食味。行身惡行。行口．意惡
行。彼行身惡行。行口．意惡行已。因此緣此。
身壞命終。生畜生中。謂闇冥中生。闇冥中長。
闇冥中死。是謂畜生苦。比丘。云何畜生苦。
若眾生生畜生中。謂身中生。身中長。身中死。
彼為云何。謂名瘡蟲。愚癡人者。以本時貪
著食味。行身惡行。行口．意惡行。彼行身惡
行。行口．意惡行已。因此緣此。身壞命終。生
畜生中。謂身中生。身中長。身中死。是謂畜
生苦。比丘。云何畜生苦。若眾生生畜生中。
謂水中生。水中長。水中死。彼為云何。謂魚．
摩竭魚．龜．鼉．婆留尼．提鼻．提鼻伽羅．提
--------------------------------------------------------------------------------761.2
鼻伽羅。愚癡人者。以本時貪著食味。行身
惡行。行口．意惡行。彼行身惡行。行口．意惡
行已。因此緣此。身壞命終。生畜生中。謂水
中生。水中長。水中死。是謂畜生苦。比丘。云
何畜生苦。若眾生生畜生中。謂齒齧者生
草樹木食。彼為云何。謂象．馬．駱駝．牛．驢．鹿．水
牛及豬。愚癡人者。以本時貪著食味。行身惡
行。行口．意惡行。彼行身惡行。行口．意惡行
已。因此緣此。身壞命終。生畜生中。謂齒齧
生草樹木食。是謂畜生苦。比丘。云何畜生
苦。若眾生生畜生中。謂彼聞人大小便氣。
即走往趣彼。食彼食。猶如男女聞飲食香。
即便往趣彼。如是說彼食彼食。如是。比丘。
若眾生生畜生中。謂彼聞人大小便氣。即走
往趣彼。食彼食。彼為云何。謂雞．豬．狗．豺．烏．
拘樓羅．拘稜迦。愚癡人者。以本時貪著
食味。行身惡行。行口．意惡行。彼行身惡行。
行口．意惡行已。因此緣此。身壞命終。生畜
生中。謂食屎不淨。是謂畜生苦。比丘。我為
汝等無量方便說彼畜生。說畜生事。然此
畜生苦不可具說。但畜生唯有苦。比丘。若
愚癡人從畜生出。還生為人。極大甚難。所
以者何。彼畜生中不行仁義。不行禮法。不
行妙善。彼畜生者更相食噉。強者食弱。大
者食小。比丘。猶如此地。滿其中水。有一
瞎龜。壽命無量百千之歲。彼水上有小輕木
板。唯有一孔。為風所吹。比丘。於意云何。彼
瞎龜頭寧得入此小輕木板一孔中耶。比
丘答曰。世尊。或可得入。但久久甚難。世尊
--------------------------------------------------------------------------------761.3
告曰。比丘。或時瞎龜過百年已。從東方來
而一舉頭。彼小木板唯有一孔。為東風吹
移至南方。或時瞎龜過百年已。從南方來
而一舉頭。彼一孔板為南風吹移至西方。
或時瞎龜過百年已。從西方來而一舉頭。
彼一孔板為西風吹移至北方。或時瞎龜從
北方來而一舉頭。彼一孔板為北風吹隨
至諸方。比丘。於意云何。彼瞎龜頭寧得入
此一孔板耶。比丘答曰。世尊。或可得入。但
久久甚難。比丘。如是彼愚癡人從畜生出。
還生為人。亦復甚難。所以者何。彼畜生中不
行仁義。不行禮法。不行妙善。彼畜生者更
相食噉。強者食弱。大者食小。比丘。若愚癡
人或時從畜生出。還生為人。彼若有家。小
姓下賤。弊惡貧窮。少有飲食。謂得食甚難。
彼為云何。謂獄卒家．工師家．巧手家．陶師
家。如是比餘下賤家。弊惡貧窮。少有飲食。
謂得食甚難。生如是家。既生彼已。或瞎或
跛。或臂肘短。或身傴曲。或用左手。惡色羊
面。醜陋短壽。為他所使。彼行身惡行。行口．
意惡行。彼行身惡行。行口．意惡行已。因此
緣此。身壞命終。還至惡處。生地獄中。猶如
二人而共博戲。彼有一人始取如是行。便
失奴婢及失妻子。復取己身倒懸煙屋中。
彼作是念。我不食不飲。然我始取如是行。
便失奴婢及失妻子。復取己身倒懸煙屋
中。比丘。此行甚少。失奴婢．失妻子。復取己
身倒懸煙屋中。比丘。謂此行所可行。行身
惡行。行口．意惡行。彼行身惡行。行口．意惡
--------------------------------------------------------------------------------762.1
行已。因此緣此。身壞命終。還至惡處。生地
獄中。比丘。此諸行最不可愛。實不可樂。非
意所念。比丘。非為具足說愚癡法耶。比丘
答曰。唯然。世尊。為具足說愚癡法也。世尊
告曰。云何智慧法。彼智慧人有三相智慧標
智慧像。謂成就智慧人說智慧也。云何為
三。智慧人者。思善思．說善說．作善作。是以
智慧人說智慧也。若智慧人不思善思。不
說善說。不作善作者。不應智慧人說智
慧也。以智慧人思善思．說善說．作善作
故。是智慧人說智慧也。智慧人者。於現法
中。身心則受三種喜樂。云何智慧人於現法
中身心則受三種喜樂也。智慧人者。或有
所行。或聚會坐。或在道巷。或在市中。或四
衢頭。說智慧人相應事也。智慧人者。斷殺．
離殺．不與取．邪婬．妄言。乃至斷邪見得正
見。及成就餘無量善法。若成就無量善法
者。他人見已。便稱譽之。彼智慧人聞已。便作
是念。若成就無量善法。他人見已稱譽者。我
亦有是無量善法。若他知者。亦當稱譽我。
是謂智慧人於現法中。身心則受第一喜樂
復次。彼智慧人又見王人種種治賊。謂截手．
截足。并截手足。截耳．截鼻。并截耳鼻。或臠
臠割。拔鬚．拔髮。或拔鬚髮。或著檻中衣裹
火燒。或以沙壅草纏火爇。或內鐵驢腹中。或
著鐵豬口中。或置鐵虎口中燒。或安銅釜
中。或著鐵釜中煮。或段段截。或利叉刺。或
以鉤鉤。或臥鐵床以沸油澆。或坐鐵臼
以鐵杵擣。或毒龍蜇。或以鞭鞭。或以杖撾。
--------------------------------------------------------------------------------762.2
或以棒打。或活貫摽頭。或梟其首。彼智慧
人見已。便作是念。若成就無量惡不善法者。
王知捉已。如是考治。我無是無量惡不善
之法。若王知者。終不如是苦治於我。是謂
智慧人於現法中。身心則受第二喜樂。復次。
彼智慧人行身妙行。行口．意妙行。彼若時疾
病。或坐臥床。或坐臥榻。或坐臥地。或身
生極苦甚重苦。乃至命欲斷。彼所有身妙行。
口．意妙行。彼於爾時懸向在上。猶如晡時。
日下高山。影懸向在地。如是彼所有身妙行。
口．意妙行。彼於爾時懸向在上。彼作是念。
此是我身妙行。口．意妙行。懸向在上。我於本
時不作惡．多作福。若有處不作惡者。不
凶暴。不作無理事。作福．作善．作恐怖。所
歸命．所依怙。我至彼善處而不生悔。不
生悔已。賢死善命終。是謂智慧人於現法
中。身心則受第三喜樂。復次。彼智慧人行
身妙行。行口．意妙行。彼行身妙行。行口．意
妙行已。因此緣此。身壞命終。必昇善處。上
生天中。既生彼已。受於樂報。一向可愛．一向
可樂而意可念。若作是念。一向可愛．一向
可樂而意可念者。是說善處。所以者何。彼
善處者。一向可愛。一向可樂而意可念。爾時。
有一比丘即從坐起。偏袒著衣。叉手向佛。
白曰。世尊。善處樂云何。世尊答曰。比丘。善
處不可盡說。所謂善處樂。但善處唯有樂
比丘復問曰。世尊。可得以喻現其義耶。世
尊答曰。亦可以喻現其義也。猶如轉輪王
成就七寶．四種人如意足。比丘。於意云何。彼
--------------------------------------------------------------------------------762.3
轉輪王成就七寶．四種人如意足。彼因是身
心受極喜樂耶。比丘答曰。世尊。成就一寶．
一人如意足。尚受極喜樂。況復轉輪王成就
七寶．四種人如意足。非為受極喜樂耶。於
是。世尊手取石子。猶如小豆。告曰。比丘。汝
見我手取此石子如小豆耶。比丘答曰。見
也。世尊。世尊復問曰。比丘。於意云何。我取
石子。猶如小豆。比雪山王。何者為大。比丘
答曰。世尊手取石子。猶如小豆。比雪山王。
百倍．千倍．百千萬倍。終不相及。不可數．不可
算。不可譬喻．不可比方。但雪山王極大甚
大。世尊告曰。比丘。若我取石子。猶如小豆。
比雪山王。百倍．千倍．百千萬倍。終不相及。
不可數．不可算。不可譬喻．不可比方。但
雪山王極大甚大。如是。比丘。若轉輪王成就
七寶．四種人如意足。彼人身心受極喜樂。比
諸天樂。百倍．千倍．百千萬倍。終不相及。不
可數．不可算。不可譬喻．不可比方。所謂
善處樂但善處唯有樂。比丘。云何善處樂。
彼有善處。名六更樂。若眾生生彼中。既生
彼已。若眼見色。意所喜可。彼是喜可。意所
潤愛。彼是潤愛。意所善樂。彼是善樂。耳所
聞聲．鼻所嗅香．舌所嘗味．身所覺觸．意所知
法。意所喜可。彼是喜可。意所潤愛。彼是潤
愛。意所善樂。彼是善樂。是謂善處樂。比丘。
我為汝等無量方便。說彼善處說善處事。
然此善處樂不可具說。但善處唯有樂。比
丘。若智慧人或時從善處來。下生人間。若
有家者。極大富樂。錢財無量。多諸畜牧。封戶．
--------------------------------------------------------------------------------763.1
食邑．米穀豐溢。及若干種諸生活具。彼為云
何。謂剎利大長者家．梵志大長者家．居士大
長者家。及餘極大富樂。錢財無量。多諸畜
牧。封戶．食邑．米穀豐溢。及若干種諸生活具。
生如是家。端正可愛。眾人敬順。極有名
譽。有大威德。多人所愛。多人所念。彼行身
妙行。行口．意妙行。彼行身妙行。行口．意妙
行已。因此緣此。身壞命終。還至善處。生於
天中。猶如二人而共博戲。彼有一人始求
取如是行。多得錢財。彼作是念。我不田
作。然我始取如是行。多得錢財。比丘。此行
甚少。謂多得錢財。比丘。謂此所行。行身妙
行。行口．意妙行。彼行身妙行。行口．意妙行
已。因此緣此。身壞命終。還至善處。生於
天中。比丘。此諸行。是行最可愛．最可樂．最
可意所念。比丘。非為具足說智慧人法
耶。比丘白曰。唯然。世尊。為具足說智慧人
法。世尊告曰。是謂愚癡人法．智慧人法。汝
等應當知愚癡人法．智慧人法。知愚癡人
法．智慧人法已。捨愚癡人法。取智慧人法。
當如是學。佛說如是。彼諸比丘聞佛所說。
歡喜奉行
癡慧地經第八竟(五千六百三十八字)
</PRE><!-- end of user-specified pre-formatted text --><BR><BR>
<HR>

<P align=center>癡慧地經</P></BODY></HTML>
