<!DOCTYPE HTML PUBLIC "-//W3C//DTD HTML 4.0 Transitional//EN">
<HTML><HEAD><TITLE>(北)一六三 分別六處經</TITLE>
<META content="MSHTML 5.50.4134.100" name=GENERATOR>
<META http-equiv=Content-Type content="text/html; charset=">
<META http-equiv=keywords content="">
<META http-equiv=description content=""><BGSOUND src="" loop=infinite></HEAD>
<BODY vLink=#c0c0c0 aLink=#0080ff link=#0000ff bgColor=#ffffff background="nabkgnd.jpg">
<P align=center>分別六處經</P>
<HR noShade>
<!-- User-specified pre-formatted text --><PRE>（一六三）中阿含根本分別品分別六處經第二
(第四分別誦)
我聞如是。一時。佛遊舍衛國。在勝林給孤
獨園。爾時。世尊告諸比丘。我當為汝說法。
初妙．中妙．竟亦妙。有義有文。具足清淨。顯
現梵行。謂分別六處經。諦聽。諦聽。善思念
之。時。諸比丘白曰。世尊。唯當受教。佛言。
汝等六處當知內也。六更樂處當知內。十
--------------------------------------------------------------------------------692.3
八意行當知內。三十六刀當知內。於中
斷彼成就是。無量說法當知內。三意止。謂
聖人所習。聖人所習已。眾可教。無上調御
士者。調御士趣一切方。是謂分別六處經
事。六處當知內者。此何因說。謂眼處。耳．鼻．
舌．身．意處。六處當知內者。因此故說。六更
樂處當知內者。此何因說。謂眼更樂為見
色。耳更樂為聞聲。鼻更樂為嗅香。舌更
樂為嘗味。身更樂為覺觸。意更樂為知
法。六更樂處當知內者。因此故說。十八
意行當知內者。此何因說。比丘者。眼見色
已。分別色喜住。分別色憂住。分別色捨住。
如是耳．鼻．舌．身。意知法已。分別法喜住。分
別法憂住。分別法捨住。是謂分別六喜．分
別六憂．分別六捨。總說十八意行。十八意
行當知內者。因此故說。三十六刀當知
內者。此何因說。有六喜依著。有六喜依無
欲。有六憂依著。有六憂依無欲。有六捨依
著。有六捨依無欲。云何六喜依著。云何六喜
依無欲。眼見色已生喜。當知二種。或依
著。或依無欲。云何喜依著。眼知色可喜．
意念．愛色．欲相應樂。未得者欲得。已得
者憶已生喜。如是喜。是謂喜依著。云何
喜依無欲。知色無常．變易。盡．無欲．滅．息。前
及今一切色無常．苦．滅法。憶已生喜。如是
--------------------------------------------------------------------------------693.1
喜。是謂喜依無欲。如是耳．鼻．舌．身。意知法
已生喜。當知二種。或依著。或依無欲。云何
喜依著。意知法可喜．意念．愛法．欲相應樂。
未得者欲得。已得者憶已生喜。如是喜。是
謂喜依著。云何喜依無欲。知法無常．變易。
盡．無欲．滅．息。前及今一切法無常．苦．滅法。憶
已生喜。如是喜。是謂喜依無欲。云何六
憂依著。云何六憂依無欲。眼見色已生憂。
當知二種。或依著。或依無欲。云何憂依著。
眼知色可喜．意念．愛色．欲相應樂。未得者不
得。已得者過去．散壞．滅．變易。生憂。如是
憂。是謂憂依著。云何憂依無欲。知色無常．
變易。盡．無欲．滅．息。前及今一切色無常．苦．
滅法。憶已作是念。我何時彼處成就遊。謂處
諸聖人成就遊。是為上具觸願恐怖。知苦憂
生憂。如是憂。是謂憂依無欲。如是耳．鼻．舌．
身。意知法已生憂。當知二種。或依著。或依
無欲。云何憂依著。意知法可喜．意念．愛法．
欲相應樂。未得者不得。已得者過去．散
壞．滅．變易。生憂。如是憂。是謂憂依著。云何
憂依無欲。知法無常．變易。盡．無欲．滅．息。前及
今一切法無常．苦．滅法。憶已作是念。我何
時彼處成就遊。謂處諸聖人成就遊。是為上
具觸願恐怖。知苦憂生憂。如是憂。是謂憂依
無欲。云何六捨依著。云何六捨依無欲。眼見
色已生捨。當知二種。或依著。或依無欲。云
何捨依著。眼知色生捨。彼平等．不多聞．無
智慧．愚．癡．凡夫。為色有捨。不離色。是謂
捨依著。云何捨依無欲。知色無常．變易。盡．
--------------------------------------------------------------------------------693.2
無欲．滅．息。前及今一切色無常．苦．滅法。憶已
捨住。若有至意修習捨。是謂捨依無欲。如
是耳．鼻．舌．身。意知法已生捨。當知二種。或
依著。或依無欲。云何捨依著。意知法生捨。
平等．不多聞．無智慧．愚．癡．凡夫。為法有捨。
不離法。是謂捨依著。云何捨依無欲。意知
法無常．變易。盡．無欲．滅．息。前及今一切法無
常．苦．滅法。憶已捨住。若有至意修習捨。是
謂捨依無欲。是為六喜依著．六喜依無欲．
六憂依著．六憂依無欲．六捨依著．六捨依
無欲。總說三十六刀。當知內者。因此故說
於中斷彼成就是者。此何因說。謂此六喜
依無欲。取是．依是．住是也。謂此．六喜依著。
滅彼．除彼．吐彼。如是斷彼也。謂此六憂依
無欲。取是．依是．住是也。謂此六憂依著。滅
彼．除彼．吐彼。如是斷彼也。謂此六捨依
無欲。取是．依是．住是也。謂此六捨依著。
滅彼．除彼．吐彼。如是斷彼也。謂此六憂
依無欲。取是．依是．住是也。謂此六喜依無
欲。滅彼．除彼．吐彼。如是斷彼也。謂此六
捨依無欲。取是．依是．住是也。謂此六憂依
無欲。滅彼．除彼．吐彼。如是斷彼也。有
捨無量更樂。若干更樂。有捨一更樂。不若
干更樂。云何有捨無量更樂。若干更樂。若
捨為色．為聲．為香．為味．為觸。此捨無量更
樂。若干更樂。云何捨一更樂。不若干更樂。謂
捨或依無量空處。或依無量識處。或依
無所有處。或依非有想非無想處。此捨一
更樂。不若干更樂。謂此捨有一更樂。不若干
--------------------------------------------------------------------------------693.3
更樂。取是．依是．住是也。謂此捨有無量更
樂。若干更樂。滅彼．除彼．吐彼。如是斷彼也。
取無量．依無量．住無量。謂此捨有一更樂。
不若干更樂。取是．依是．住是也。謂此捨有
無量更樂。若干更樂。滅彼．除彼．吐彼。如是
斷彼也。於中斷彼成就是者。因此故說
無量說法當知內者。此何因說。如來有四
弟子。有增上行．有增上意．有增上念．有增
上慧。有辯才成就第一辯才。壽活百歲。如
來為彼說法滿百年。除飲食時．大小便時．
睡眠息時及聚會時。彼如來所說法。文句法
句觀義。以慧而速觀義。不復更問於如來
法。所以者何。如來說法無有極不可盡
法。文句法句觀義。乃至四弟子命終。猶如
四種善射之人。挽彊俱發。善學善知。而有
方便。速徹過去。如是。世尊有四弟子。有增
上行．有增上意．有增上念．有增上慧。有
辯才成就第一辯才。壽活百歲。如來為彼說
法滿百年。除飲食時．大小便時．睡眠息時
及聚會時。彼如來所說法。文句法句觀義。
以慧而速觀義。不復更問於如來法。所以
者何。如來無極不可盡。無量說法當知內
者。因此故說。三意止。謂聖人所習。聖人所
習已。眾可教者。此何因說。若如來為弟
子說法。憐念愍傷。求義及饒益。求安隱
快樂。發慈悲心。是為饒益。是為快樂。是為
饒益樂。若彼弟子而不恭敬。亦不順行。不
立於智。其心不趣向法．次法。不受正法。
違世尊教。不能得定者。世尊不以此為
--------------------------------------------------------------------------------694.1
憂慼也。但世尊捨無所為。常念常智。是
謂第一意止。謂聖人所習。聖人所習已。眾
可教也。復次。如來為弟子說法。憐念愍傷。
求義及饒益。求安隱快樂。發慈悲心。是為
饒益。是為快樂。是為饒益樂。若彼弟子恭敬
順行而立於智。其心歸趣向法．次法。受持
正法。不違世尊教。能得定者。世尊不以
此為歡喜也。但世尊捨無所為。常念常智。
是謂第二意止。謂聖人所習。聖人所習已。
眾可教也。復次。如來為弟子說法。憐念愍
傷。求義及饒益。求安隱快樂。發慈悲心。是
為饒益。是為快樂。是為饒益樂。或有弟子
而不恭敬。亦不順行。不立於智。其心不
趣向法．次法。不受正法。違世尊教。不能
得定者。或有弟子恭敬順行而立於智。其
心歸趣向法．次法。受持正法。不違世尊教。
能得定者。世尊不以此為憂慼。亦不歡
喜。但世尊捨無所為。常念常智。是謂第三意
止。謂聖人所習。聖人所習已。眾可教也。三
意止。謂聖人所習。聖人所習已。眾可教者。
因此故說。無上調御士者。調御士趣一切
方者。此何因說。調御士者。此說調御士趣
一方。或東方．或南方．或西方．或北方。調御象
者。調御象趣一方。或東方。或南．西．北方。調
御馬者。調御馬趣一方。或東方。或南．西．北
方。調御牛者。調御牛趣一方。或東方。或南．
西．北方也。無上調御士者。調御士趣一切方。
於中方者色觀色。是謂第一方。內無色想。
外觀色。是謂第二方。淨解脫身觸成就遊。
--------------------------------------------------------------------------------694.2
是謂第三方。度一切色想。滅有對想。不
念若干想。無量空。是無量空處成就遊。是謂
第四方。度一切無量空處。無量識。是無量識
處成就遊。是謂第五方。度一切無量識處。
無所有。是無所有處成就遊。是謂第六方。
度一切無所有處。非有想非無想。是非有
想非無想處成就遊。是謂第七方。度一切
非有想非無想處。想知滅盡身觸成就遊。慧
觀漏盡斷智。是謂第八方。無上調御士者。
調御士趣一切方者。因此故說。佛說如是。
彼諸比丘聞佛所說。歡喜奉行
分別六處經第二竟(二千五百一十二字)
</PRE><!-- end of user-specified pre-formatted text --><BR><BR>
<HR>

<P align=center>分別六處經</P></BODY></HTML>
