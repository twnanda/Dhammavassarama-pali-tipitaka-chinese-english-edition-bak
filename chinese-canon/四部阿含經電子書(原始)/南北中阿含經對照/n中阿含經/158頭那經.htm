<!DOCTYPE HTML PUBLIC "-//W3C//DTD HTML 4.0 Transitional//EN">
<HTML><HEAD><TITLE>(北)一五八 頭那經</TITLE>
<META content="MSHTML 5.50.4134.100" name=GENERATOR>
<META http-equiv=Content-Type content="text/html; charset=">
<META http-equiv=keywords content="">
<META http-equiv=description content=""><BGSOUND src="" loop=infinite></HEAD>
<BODY vLink=#c0c0c0 aLink=#0080ff link=#0000ff bgColor=#ffffff background="nabkgnd.jpg">
<P align=center>頭那經</P>
<HR noShade>
<!-- User-specified pre-formatted text --><PRE>（一五八）中阿含梵志品頭那經第七(第四
分別誦)
我聞如是。一時。佛遊舍衛國。在勝林給孤
獨園。爾時。頭那梵志中後彷徉。往詣佛所。共
相問訊。卻坐一面。世尊問曰。頭那。若有問
汝是梵志耶。汝梵志汝自稱說。梵志頭那答
曰。瞿曇。若有正稱說梵志者。為父母所舉。
受生清淨。乃至七世父母不絕種族。生生無
惡。博聞總持。誦過四典經。深達因．緣．正．文．
戲五句說。瞿曇。正稱說梵志者。即是我也。
--------------------------------------------------------------------------------680.3
所以者何。我為父母所舉。受生清淨。乃至七
世父母不絕種族。生生無惡。博聞總持。誦
過四典經。深達因．緣．正．文．戲五句說。世尊告
曰。頭那。我今問汝。隨所解答。頭那。於意云
何。若昔有梵志壽終命過。誦持經書。流布
經書。誦習典經。所謂夜吒．婆摩．婆摩提
婆．毗奢蜜哆邏．夜陀揵尼．應疑羅娑．婆私
吒．迦葉．婆羅婆．婆和。謂此施設五種梵
志。有梵志猶如梵。有梵志似如天。有梵
志不越界。有梵志越界。有梵志旃茶
羅第五。頭那。此五種梵志。汝為似誰。頭那
白曰。瞿曇略說此義。不廣分別。我不能
知。唯願沙門瞿曇善說。令我知義。世尊告
曰。頭那。諦聽。善思念之。我當為汝廣分別
說。頭那白曰。唯然。瞿曇。頭那梵志受教而
聽。佛言。頭那。云何梵志猶如梵耶。若有
梵志為父母所舉。受生清淨。乃至七世父母
不絕種族。生生無惡。彼四十八年行童子
梵行。欲得經書。誦習典經。彼得經書。誦
習典經已。為供養師求乞財物。如法。非不
如法。云何不如法。非田作。非治生。非書。非
算。非數。非印。非手筆。非文章。非經。非詩。
非以刀杖。非王從事。如法求乞。求乞財物
供養於師。布施財物已。心與慈俱。遍滿一
方成就遊。如是二三四方。四維上下。普周一
切。心與慈俱。無結無怨。無恚無諍。極廣甚大。
無量善修。遍滿一切世間成就遊。如是悲．
喜心與捨俱。無結無怨。無恚無諍。極廣甚大。
無量善修。遍滿一切世間成就遊。頭那。如
--------------------------------------------------------------------------------681.1
是梵志猶如梵也。頭那。云何梵志似如天
耶。若有梵志為父母所舉。受生清淨。乃至
七世父母不絕種族。生生無惡。彼四十八年
行童子梵行。欲得經書。誦習典經。彼得經
書。誦習典經已。為供養師求乞財物。如
法。非不如法。云何不如法。非田作。非治生。
非書。非算。非數。非印。非手筆。非文章。非
經。非詩。非以刀杖。非王從事。如法求乞。
求乞財物供養於師。布施財物已。行身妙
行。口．意妙行。行身妙行。口．意妙行已。彼因
緣此。身壞命終。必昇善處。上生天中。頭那。
如是梵志似如天也。頭那。云何梵志不越
界耶。若有梵志為父母所舉。受生清淨。乃
至七世父母不絕種族。生生無惡。彼四十八
年行童子梵行。欲得經書。誦習典經。彼
得經書。誦習典經已。為供養師求乞財
物。如法。非不如法。云何不如法。非田作。非
治生。非書。非算。非數。非印。非手筆。非文
章。非經。非詩。非以刀杖。非王從事。如法
求乞。求乞財物供養於師。布施財物已。為
自求妻。如法。非不如法。云何不如法。梵志
不如是。意向梵志女。令更相愛。相攝合會。
彼趣梵志女。非不梵志女。亦非剎利女。不
懷妊。不產生。頭那。以何等故梵志非趣
懷妊。莫令彼男及以女人名不淨婬。是
故梵志非趣懷妊。頭那。以何等故梵志非
趣產生。莫令彼男及以女人名不淨恚。是
故梵志不趣產生。頭那。彼所趣向。不為財
物。不為憍驁。不為莊嚴。不為珓飾。但為
--------------------------------------------------------------------------------681.2
子故。彼生子已。若有故梵志要誓處所界
障。住彼．持彼。不越於彼。頭那。如是梵志
不越界也。頭那。云何梵志為越界耶。若有
梵志為父母所舉。受生清淨。乃至七世父母
不絕種族。生生無惡。彼四十八年行童子
梵行。欲得經書。誦習典經。彼得經書。誦
習典經已。為供養師求乞財物。如法。非不
如法。云何不如法。非田作。非治生。非書。非
算。非數。非印。非手筆。非文章。非經。非詩。
非以刀杖。非王從事。如法求乞。求乞財物
供養於師。布施財物已。為自求妻。如法。非
不如法。云何不如法。梵志不如是。意向梵
志女。令更相愛。相攝合會。彼趣梵志女。非
不梵志女。亦非剎利女。不懷妊。不產生。
頭那。以何等故梵志不趣懷妊。莫令彼
男及以女人名不淨婬。是故梵志不趣懷
妊。頭那。以何等故梵志不趣產生。莫令
彼男及以女人名不淨恚。是故梵志不趣產
生。頭那。彼所趣向。不為財物。不為憍驁。
不為莊嚴。不為珓飾。但為子故。彼生子
已。若有故梵志要誓處所界障。不住止彼。
不受持彼。便越於彼。頭那。如是梵志名越
界也。頭那。云何梵志梵志旃茶羅。若有
梵志為父母所舉。受生清淨。乃至七世父母
不絕種族。生生無惡。彼四十八年行童子
梵行。欲得經書。誦習典經。彼得經書。誦
習典經已。為供養師求乞財物。如法。非不
如法。云何不如法。非田作。非治生。非書。非
算。非數。非印。非手筆。非文章。非經。非詩。
--------------------------------------------------------------------------------681.3
非以刀杖。非王從事。如法求乞。求乞財物
供養於師。布施財物已。為自求妻。如法。非
不如法。云何不如法。梵志不如是。意向梵
志女。令更相愛攝合會。趣彼梵志女。非不
梵志女。亦不剎利女。不懷妊。不產生。頭
那。以何等故梵志不趣懷妊。莫令彼
男及以女人名不淨婬。是故梵志不趣懷
妊。頭那。以何等故梵志不趣產生。莫令
彼男及以女人名不淨恚。是故梵志不趣產
生。頭那。彼所趣向。不為財物。不為憍驁。
不為莊嚴。不為珓飾。但為子故。彼生子
已。作王相應事．賊相應事．邪道相應事。作
如是說。梵志應作一切事。梵志不以此染
著。亦不穢污。猶若如火。淨亦燒。不淨亦燒。
梵志不應作一切事。梵志不以此染著。亦
不穢污。頭那。如是梵志梵志旃茶羅。頭
那。此五種梵志。汝為似誰。頭那白曰。瞿
曇。說此最後梵志旃茶羅者。我尚不及。
況復餘耶。世尊。我已知。善逝。我已解。世尊。
我今自歸於佛．法及比丘眾。唯願世尊受我
為優婆塞。從今日始。終身自歸。乃至命
盡。佛說如是。頭那梵志聞佛所說。歡喜
奉行
頭那經第七竟(千八百五十字)
</PRE><!-- end of user-specified pre-formatted text --><BR><BR>
<HR>

<P align=center>頭那經</P></BODY></HTML>
