<!DOCTYPE HTML PUBLIC "-//W3C//DTD HTML 4.0 Transitional//EN">
<HTML><HEAD><TITLE>(北)四八 戒經</TITLE>
<META content="MSHTML 5.50.4134.100" name=GENERATOR>
<META http-equiv=Content-Type content="text/html; charset=">
<META http-equiv=keywords content="">
<META http-equiv=description content=""><BGSOUND src="" loop=infinite></HEAD>
<BODY vLink=#c0c0c0 aLink=#0080ff link=#0000ff bgColor=#ffffff background="nabkgnd.jpg">
<P align=center>戒經</P>
<HR noShade>
<!-- User-specified pre-formatted text --><PRE>（四八）中阿含習相應品戒經第七(初一日誦)
我聞如是。一時。佛遊舍衛國。在勝林給孤
獨園。爾時。尊者舍梨子告諸比丘。諸賢。若比
丘犯戒。便害不悔．歡悅．喜．止．樂．定．見如實．知
如真．厭．無欲．解脫。若無解脫。便害涅槃。諸
賢。猶如有樹。若害根者。則莖．幹．心．節．枝．葉．
華．實皆不得成。諸賢。當知比丘亦復如是。
若有犯戒。便害不悔．歡悅．喜．止．樂．定．見如實．
知如真．厭．無欲．解脫。若無解脫。便害涅槃
諸賢。若比丘持戒。便習不悔．歡悅．喜．止．樂．定．
見如實．知如真．厭．無欲．解脫。若有解脫。便習
涅槃。諸賢。猶如有樹。若不害根者。則莖．幹．
心．節．枝．葉．華．實皆得成就。諸賢。當知比丘亦
復如是。若有持戒。便習不悔．歡悅．喜．止．樂．
定．見如實．知如真．厭．無欲．解脫。若有解脫。使
習涅槃。尊者舍梨子所說如是。彼諸比丘
聞尊者舍梨子所說。歡喜奉行
戒經第七竟(三百九字)
</PRE><!-- end of user-specified pre-formatted text --><BR><BR>
<HR>

<P align=center>戒經</P></BODY></HTML>
