<!DOCTYPE HTML PUBLIC "-//W3C//DTD HTML 4.0 Transitional//EN">
<HTML><HEAD><TITLE>(北)一六二 分別六界經</TITLE>
<META content="MSHTML 5.50.4134.100" name=GENERATOR>
<META http-equiv=Content-Type content="text/html; charset=">
<META http-equiv=keywords content="">
<META http-equiv=description content=""><BGSOUND src="" loop=infinite></HEAD>
<BODY vLink=#c0c0c0 aLink=#0080ff link=#0000ff bgColor=#ffffff background="nabkgnd.jpg">
<P align=center>分別六界經</P>
<HR noShade>
<!-- User-specified pre-formatted text --><PRE>（一六二）中阿含根本分別品分別六界經第一
我聞如是。一時。佛遊摩竭陀國。往詣王舍
城宿。於是。世尊往至陶家。語曰陶師。我
今欲寄陶屋一宿。汝見聽耶。陶師答曰。我
無所違。然有一比丘先已住中。若彼聽者。
欲住隨意。爾時。尊者弗迦邏娑利先已在
彼住陶屋中。於是。世尊出陶師家入彼陶
屋。語尊者弗迦邏娑利曰。比丘。我今欲寄
陶屋一宿。汝見聽耶。尊者弗迦邏娑利答曰。
君。我無所違。且此陶屋草座已敷。君欲住
者。自可隨意。爾時。世尊從彼陶屋出外洗
--------------------------------------------------------------------------------690.2
足訖。還入內。於草座上敷尼師檀。結跏
趺坐。竟夜默然靖坐定意。尊者弗迦邏娑
利亦竟夜默然靖坐定意。彼時。世尊而作
是念。此比丘住止寂靖。甚奇。甚特。我今寧
可問彼比丘。汝師是誰。依誰出家學道受
法。世尊念已。問曰。比丘。汝師是誰。依誰出
家學道受法。尊者弗迦邏娑利答曰。賢者。有
沙門瞿曇釋種子。捨釋宗族。剃除鬚髮。著
袈裟衣。至信．捨家．無家．學道。覺無上正盡覺。
彼是我師。依彼出家學道受法。世尊即復問
曰。比丘。曾見師耶。尊者弗迦邏娑利答曰。
不見。世尊問曰。若見師者。為識不耶。尊者
弗迦邏娑利答曰。不識。然。賢者。我聞世尊．
如來．無所著．等正覺．明行成為．善逝．世間解．
無上士．道法御．天人師。號佛．眾祐。彼是我師。
依彼出家學道受法。彼時。世尊復作是念。此
族姓子依我出家學道受法。我今寧可為
說法耶。世尊念已。語尊者弗迦邏娑利曰。
比丘。我為汝說法。初善．中善．竟亦善。有義
有文。具足清淨。顯現梵行。謂分別六界。汝
當諦聽。善思念之。尊者弗迦邏娑利答曰。
唯然。佛告彼曰。比丘。人有六界聚．六觸
處．十八意行．四住處。若有住彼。不聞憂慼
事。不聞憂慼事已。意便不憎．不憂．不勞。
亦不恐怖。如是有教。不放逸慧。守護真
諦。長養惠施。比丘。當學最上。當學至
寂。分別六界。如是。比丘。人有六界聚。此
說何因。謂地界．水界．火界．風界．空界．識界。比
丘。人有六界聚者。因此故說。比丘。人有
--------------------------------------------------------------------------------690.3
六觸處。此說何因。謂比丘眼觸見色。耳觸
聞聲。鼻觸嗅香。舌觸嘗味。身觸覺觸。意
觸知法。比丘。人有六觸處者。因此故說。
比丘。人有十八意行。此說何因。謂比丘眼
見色。觀色喜住。觀色憂住。觀色捨住。如是
耳．鼻．舌．身。意知法。觀法喜住。觀法憂住。觀法
捨住。比丘。此六喜觀．六憂觀．六捨觀。合已
十八行。比丘。人有十八意行者。因此故
說。比丘。人有四住處。此說何因。謂真
諦住處．慧住處．施住處．息住處。比丘。人
有四住處者。因此故說。云何比丘不放逸
慧。若有比丘分別身界。今我此身有內地
界而受於生。此為云何。謂髮．毛．爪．齒．麤
細膚．皮．肉．骨．筋．腎．心．肝．肺．脾．大腸．胃．糞。如斯
之比。此身中餘在內。內所攝堅。堅性住內。
於生所受。是謂比丘內地界也。比丘。若有
內地界及外地界者。彼一切總說地界。彼
一切非我有。我非彼有。亦非神也。如是慧
觀。知其如真。心不染著於此地界。是謂比
丘不放逸慧。復次。比丘不放逸慧。若有比
丘分別身界。今我此身有內水界而受於
生。此為云何。謂腦膜．眼淚．汗．涕．唾．膿．血．肪．
髓．涎．淡．小便。如斯之比。此身中餘在內。內
所攝水。水性潤內。於生所受。是謂比丘內
--------------------------------------------------------------------------------691.1
水界也。比丘。若有內水界及外水界者。彼
一切總說水界。彼一切非我有。我非彼有。
亦非神也。如是慧觀。知其如真。心不染著
於此水界。是謂比丘不放逸慧。復次。比丘
不放逸慧。若有比丘分別此身界。今我此
身有內火界而受於生。此為云何。謂熱身．
暖身．煩悶身．溫莊身。謂消飲食。如斯之比。
此身中餘在內。內所攝火。火性熱內。於生
所受。是謂比丘內火界也。比丘。若有內
火界及外火界者。彼一切總說火界。彼一
切非我有。我非彼有。亦非神也。如是慧觀。
知其如真。心不染著於此火界。是謂比丘
不放逸慧。復次。比丘不放逸慧。若有比
丘分別身界。今我此身有內風界而受於
生。此為云何。謂上風．下風．脅風．掣縮風．蹴風．
非道風．節節風．息出風．息入風。如斯之比。
此身中餘在內。內所攝風。風性動內。於生
所受。是謂比丘內風界也。比丘。若有內風
界及外風界者。彼一切總說風界。彼一切
非我有。我非彼有。亦非神也。如是慧觀。知
其如真。心不染著於此風界。是謂比丘不
放逸慧。復次。比丘不放逸慧。若有比丘
分別身界。今我此身有內空界而受於生。
此為云何。謂眼空．耳空．鼻空．口空．咽喉動搖。
謂食噉含消。安徐咽住。若下過出。如斯
之比。此身中餘在內。內所攝空。在空不
為肉．皮．骨．筋所覆。是謂比丘內空界也。比
丘。若有內空界及外空界者。彼一切總說空
界。彼一切非我有。我非彼有。亦非神也。如
--------------------------------------------------------------------------------691.2
是慧觀。知其如真。心不染著於此空界。是
謂比丘不放逸慧。比丘。若有比丘於此
五界知其如真。知如真已。心不染彼而解
脫者。唯有餘識。此何等識。樂識．苦識．喜識．憂
識．捨識。比丘。因樂更樂故生樂覺。彼覺
樂覺。覺樂覺已。即知覺樂覺。若有比丘
滅此樂更樂。滅此樂更樂已。若有從樂
更樂生樂覺者。彼亦滅息止。知已冷也。
比丘。因苦更樂故生苦覺。彼覺苦覺。覺苦
覺已。即知覺苦覺。若有比丘滅此苦更
樂。滅此苦更樂已。若有從苦更樂生苦
覺者。彼亦滅息止。知已冷也。比丘。因喜
更樂故生喜覺。彼覺喜覺。覺喜覺已。
即知覺喜覺。若有比丘滅此喜更樂。滅
此喜更樂已。若有從喜更樂生喜覺者。
彼亦滅息止。知已冷也。比丘。因憂更樂
故生憂覺。彼覺憂覺。覺憂覺已。即知覺
憂覺。若有比丘滅此憂更樂。滅此憂更
樂已。若有從憂更樂生憂覺者。彼亦滅
息止。知已冷也。比丘。因捨更樂故生捨
覺。彼覺捨覺。覺捨覺已。即知覺捨覺。
若有比丘滅此捨更樂。滅此捨更樂已。若
有從捨更樂生捨覺者。彼亦滅息止。知已
冷也。比丘。彼彼更樂故生彼彼覺。滅彼彼
更樂已。彼彼覺亦滅。彼知此覺從更樂。更
樂本。更樂習。從更樂生。以更樂為首。依
更樂行。比丘。猶如火母。因鑽及人方便熱
相故。而生火也。比丘。彼彼眾多林木相離
分散。若從彼生火。火數熱於生數受。彼
--------------------------------------------------------------------------------691.3
都滅止息。則冷樵木也。如是。比丘。彼彼更
樂故生彼彼覺。滅彼彼更樂故彼彼覺亦
滅。彼知此覺從更樂。更樂本。更樂習。從更
樂生。以更樂為首。依更樂行。若比丘不
染此三覺而解脫者。彼比丘唯存於捨。極
清淨也。比丘。彼比丘作是念。我此清淨捨。
移入無量空處。修如是心。依彼．住彼．立彼．
緣彼．繫縛於彼。我此清淨捨。移入無量識
處．無所有處．非有想非無想處。修如是心。
依彼．住彼．立彼．緣彼．繫縛於彼。比丘。猶
工煉金上妙之師。以火燒金。鍛令極薄。又
以火[火*稟]。數數足火熟煉令淨。極使柔軟
而有光明。比丘。此金者。於金師以數數足
火熟煉令淨。極使柔軟而有光明已。彼
金師者。隨所施設。或縺繒綵。嚴飾新衣。
指鐶．臂釧．瓔珞．寶鬘。隨意所作。如是。比丘。
彼比丘作是念。我此清淨捨移入無量空
處。修如是心。依彼．住彼．立彼．緣彼．繫縛
於彼。我此清淨捨移入無量識處．無所有
處．非有想非無想處。修如是心。依彼．住彼．
立彼．緣彼．繫縛於彼。彼比丘復作是念。我
此清淨捨。依無量空處者。故是有為。若有
為者。則是無常。若無常者。即是苦也。若是苦
者。便知苦。知苦已。彼此捨不復移入無量
空處。我此清淨捨。依無量識處．無所有處．
非有想非無想處者。故是有為。若有為者。則
是無常。若無常者。即是苦也。若是苦者。便知
苦。知苦已。彼此捨不復移入無量識處．無
所有處．非有想非無想處。比丘。若有比丘
--------------------------------------------------------------------------------692.1
於此四處以慧觀之。知其如真。心不成就。
不移入者。彼於爾時不復有為。亦無所
思。謂有及無。彼受身最後覺。則知受身
最後覺。受命最後覺。則知受命最後覺。
身壞命終。壽命已訖。彼所覺一切滅息止。知
至冷也。比丘。譬如燃燈。因油因炷。彼若
無人更增益油。亦不續炷。是為前已滅訖。
後不相續。無所復受。如是。比丘受身最後
覺。則知受身最後覺。受命最後覺。則知受
命最後覺。身壞命終。壽命已訖。彼所覺一切
滅息止。知至冷也。比丘。是謂比丘第一
正慧。謂至究竟滅訖。漏盡比丘成就於彼。
成就第一正慧處。比丘。此解脫住真諦。得
不移動。真諦者。謂如法也。妄言者。謂虛妄法。
比丘。成就彼第一真諦處。比丘。彼比丘施
說施若本必有怨家。彼於爾時放捨．吐離．
解脫．滅訖。比丘。是謂比丘第一正惠施。謂
捨離一切世盡。無欲．滅．息．止。比丘成就於
彼。成就第一惠施處。比丘。彼比丘心為欲．
恚．癡所穢。不得解脫。比丘。此一切婬．怒．癡
盡。無欲．滅．息．止。得第一息。比丘。成就彼
者成就第一息處。比丘。我者是自舉。我當
有是亦自舉。我當非有非無是亦自舉。我
當色有是亦自舉。我當無色有是亦自舉。
我當非有色非無色是亦自舉。我當有想
是亦自舉。我當無想是亦自舉。我當非有
想非無想是亦自舉。是貢高．是憍驁．是放逸。
比丘。若無此一切自舉．貢高．憍驁．放逸者。意
謂之息。比丘。若意息者。便不憎．不憂．不勞．
--------------------------------------------------------------------------------692.2
不怖。所以者何。彼比丘成就法故。不復有
可說憎者。若不憎則不憂。不憂則不愁。
不愁則不勞。不勞則不怖。因不怖便當
般涅槃。生已盡。梵行已立。所作已辦。不更
受有。知如真。說此法已。尊者弗迦邏娑
利遠塵離垢。諸法法眼生。於是。尊者弗迦
邏娑利見法得法。覺白淨法。斷疑度惑。
更無餘尊。不復由他。無有猶豫。已住果
證。於世尊法得無所畏。即從坐起。稽首
佛足。白曰。世尊。我悔過。善逝。我自首。如愚
如癡。如不定。如不善解。不識良田。不能
自知。所以者何。以我稱如來．無所著．等正
覺為君也。唯願世尊聽我悔過。我悔過已。
後不更作。世尊告曰。比丘。汝實愚癡。汝實
不定。汝不善解。謂稱如來．無所著．等正覺
為君也。比丘。若汝能自悔過。見已發露。護
不更作者。比丘。如是則於聖法．律中益而
不損。謂能自悔過。見已發露。護不更作。佛
說如是。尊者弗迦邏娑利聞佛所說。歡喜
奉行
分別六界經第一竟(三千一百三十一字)
</PRE><!-- end of user-specified pre-formatted text --><BR><BR>
<HR>

<P align=center>分別六界經</P></BODY></HTML>
