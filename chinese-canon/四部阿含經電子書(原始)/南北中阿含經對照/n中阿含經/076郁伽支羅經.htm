<!DOCTYPE HTML PUBLIC "-//W3C//DTD HTML 4.0 Transitional//EN">
<HTML><HEAD><TITLE>(北)七六 郁伽支羅經</TITLE>
<META content="MSHTML 5.50.4134.100" name=GENERATOR>
<META http-equiv=Content-Type content="text/html; charset=">
<META http-equiv=keywords content="">
<META http-equiv=description content=""><BGSOUND src="" loop=infinite></HEAD>
<BODY vLink=#c0c0c0 aLink=#0080ff link=#0000ff bgColor=#ffffff background="nabkgnd.jpg">
<P align=center>郁伽支羅經</P>
<HR noShade>
<!-- User-specified pre-formatted text --><PRE>（七六）中阿含長壽王品郁伽支羅經第五
(第二小土城誦)
我聞如是。一時。佛遊郁伽支羅。在琱籉
岸。爾時。一比丘則於晡時從燕坐起。往詣
佛所。稽首佛足。卻坐一面。白曰。世尊。唯願
為我善略說法。從法世尊聞已。在遠離獨
住。心無放逸。修行精勤。因在遠離獨住。心
無放逸。修行精勤故。族姓子所為。剃除鬚
髮。著袈裟衣。至信．捨家．無家．學道者。唯無上
梵行訖。於現法中自知自覺。自作證成就遊。
生已盡。梵行已立。所作已辦。不更受有。知如
真。世尊告曰。比丘當如是學。令心得住。在
內不動無量善修。復觀內身如身。行極精
勤。立正念．正智。善自御心。令離慳貪。意無
憂慼。復觀外身如身。行極精勤。立正念．正
智。善自御心。令離慳貪。意無憂慼。復觀內
外身如身。行極精勤。立正念．正智。善自御
心。令離慳貪。意無憂慼。比丘。如此之定。
去時．來時當善修習。住時．坐時．臥時．眠時．寤
時．眠寤時亦當修習。復次。亦當修習有覺
有觀定．無覺少觀定。修習無覺無觀定。亦當
修習喜共俱定．樂共俱定．定共俱定。修習
捨共俱定。比丘。若修此定極善修者。比丘。
當復更修觀內覺如覺。行極精勤。立正念．正
智。善自御心。令離慳貪。意無憂慼。復觀外
覺如覺。行極精勤。立正念．正智。善自御心。
令離慳貪。意無憂慼。復觀內外覺如覺。行
極精勤。立正念．正智。善自御心。令離慳貪。
意無憂慼。比丘。如此之定。去時．來時當善
--------------------------------------------------------------------------------544.1
修習。住時．坐時．臥時．眠時．寤時．眠寤時亦
當修習。復次。亦當修習有覺有觀定．無覺少
觀定。修習無覺無觀定。亦當修習喜共俱
定．樂共俱定．定共俱定。修習捨共俱定。比丘。
若修此定極善修者。比丘。當復更修觀內
心如心。行極精勤。立正念．正智。善自御心。
令離慳貪。意無憂慼。復觀外心如心。行
極精勤。立正念．正智。善自御心。令離慳貪。
意無憂慼。復觀內外心如心。行極精勤。立
正念．正智。善自御心。令離慳貪。意無憂慼。
比丘。如此之定。去時．來時當善修習。住時．坐
時．臥時．眠時．寤時．眠寤時亦當修習。復次。
亦當修習有覺有觀定．無覺少觀定。修習無
覺無觀定。亦當修習喜共俱定．樂共
俱定．定共俱定。修習捨共俱定。比丘。若
修此定極善修者。比丘。當復更修觀
內法如法。行極精勤。立正念．正智。善自御心。
令離慳貪。意無憂慼。復觀外法如法。行
極精勤。立正念．正智。善自御心。令離慳貪。
意無憂慼。復觀內外法如法。行極精勤。立
正念．正智。善自御心。令離慳貪。意無憂慼。
比丘。如此之定。去時．來時當善修習。住時．
坐時．臥時．眠時．寤時．眠寤時亦當修習。復
次。亦當修習有覺有觀定．無覺少觀定。修習
無覺無觀定。亦當修習喜共俱定．樂共俱
定．定共俱定。修習捨共俱定。比丘。若修此
定極善修者。比丘。心當與慈俱。遍滿一方
成就遊。如是二三四方。四維上下。普周一切。
心與慈俱。無結無怨。無恚無諍。極廣甚大。無
--------------------------------------------------------------------------------544.2
量善修。遍滿一切世間成就遊。如是悲．喜
心與捨俱。無結無怨。無恚無諍。極廣甚大。無
量善修。遍滿一切世間成就遊。比丘。若汝
修習此定極善修者。若遊東方。必得安樂。
無眾苦患。若遊南方．西方．北方者。必得安
樂。無眾苦患。比丘。若汝修習此定極善修
者。我尚不說汝諸善法住。況說衰退。但當
晝夜增長善法而不衰退。比丘。若汝修習
此定極善修者。汝於二果必得其一。或於
現世得究竟智。或復有餘得阿那含。於是。
彼比丘聞佛所說。善受善持。即從坐起。稽
首佛足。繞三匝而去。受持佛教。在遠離獨
住。心無放逸。修行精勤。因在遠離獨住。心
無放逸。修行精勤故。族姓子所為。剃除鬚
髮。著袈裟衣。至信．捨家．無家．學道者。唯無上
梵行訖。於現法中自知自覺。自作證成就遊。
生已盡。梵行已立。所作已辦。不更受有。知如
真。彼尊者知法已至。得阿羅訶。佛說如是。
彼諸比丘聞佛所說。歡喜奉行
郁伽支羅經第五竟(千二百六字)
</PRE><!-- end of user-specified pre-formatted text --><BR><BR>
<HR>

<P align=center>郁伽支羅經</P></BODY></HTML>
