<!DOCTYPE HTML PUBLIC "-//W3C//DTD HTML 4.0 Transitional//EN">
<HTML><HEAD><TITLE>(北)七四 八念經</TITLE>
<META content="MSHTML 5.50.4134.100" name=GENERATOR>
<META http-equiv=Content-Type content="text/html; charset=">
<META http-equiv=keywords content="">
<META http-equiv=description content=""><BGSOUND src="" loop=infinite></HEAD>
<BODY vLink=#c0c0c0 aLink=#0080ff link=#0000ff bgColor=#ffffff background="nabkgnd.jpg">
<P align=center>八念經</P>
<HR noShade>
<!-- User-specified pre-formatted text --><PRE>（七四）中阿含長壽王品八念經第三(第二
小土城誦)
我聞如是。一時。佛遊婆奇瘦。在鼉山怖
林鹿野園中。爾時。尊者阿那律陀在枝提
瘦水渚林中。彼時。尊者阿那律陀在安靜
處燕坐思惟。心作是念。道從無欲。非有欲
得。道從知足。非無厭得。道從遠離。非樂聚
會。非住聚會。非合聚會得。道從精勤。非懈
怠得。道從正念。非邪念得。道從定意。非亂
意得。道從智慧。非愚癡得。於是。世尊以他
心智知尊者阿那律陀心中所念．所思．所行。
世尊知已。即入如其像定。以如其像定猶
--------------------------------------------------------------------------------541.1
若力士屈申臂頃。如是世尊從婆奇瘦
鼉山怖林鹿野園中忽沒不現。住枝提瘦水
渚林中尊者阿那律陀前。是時。世尊便從定
覺。歎尊者阿那律陀曰。善哉。善哉。阿那律
陀。謂汝在安靜處燕坐思惟。心作是念。道
從無欲。非有欲得。道從知足。非無厭得。道
從遠離。非樂聚會。非住聚會。非合聚會得。
道從精勤。非懈怠得。道從正念。非邪念得。
道從定意。非亂意得。道從智慧。非愚癡
得。阿那律陀。汝從如來更受第八大人之
念。受已。便思道從不戲．樂不戲．行不戲。非
戲．非樂戲．非行戲得。阿那律陀。若汝成就
此大人八念者。汝必能離欲．離惡不善之
法。至得第四禪成就遊。阿那律陀。若汝成
就大人八念。而復得此四增上心。現法樂居。
易不難得者。如王．王臣有好緘簏。盛滿
種種衣。中前欲著。便取著之。中時．中後若
欲著衣。便取著之。隨意自在。阿那律陀。汝
亦如是。得糞掃衣為第一服。汝心無欲。行
此住止行。阿那律陀。若汝成就大人八念。
而復得此四增上心。現法樂居。易不難得者。
如王．王臣有好廚宰。種種淨妙甘美餚膳。阿
那律陀。汝亦如是。常行乞食為第一饌。
汝心無欲。行此住止行。阿那律陀。若汝成
就大人八念。而復得此四增上心。現法樂居。
易不難得者。如王．王臣有好屋舍。或樓閣
宮殿。阿那律陀。汝亦如是。依樹下止為
第一舍。汝心無欲。行此住止行。阿那律陀。
若汝成就大人八念。而復得此四增上心。現
--------------------------------------------------------------------------------541.2
法樂居。易不難得者。如王．王臣有好床座。
敷以氍氀．毾[毯-炎+登]。覆以錦綺．羅縠。有襯體被。
兩頭安枕。加陵伽波和邏波遮悉哆羅那。
阿那律陀。汝亦如是。草座葉座為第一座。
汝心無欲。行此住止行。阿那律陀。若汝成
就大人八念。而復得此四增上心。現法樂
居。易不難得者。如是汝若遊東方。必得安
樂。無眾苦患。若遊南方．西方．北方者。必得
安樂。無眾苦患。阿那律陀。若汝成就大人
八念。而復得此四增上心。現法樂居。易不
難得者。我尚不說汝諸善法住。況說衰
退。但當晝夜增長善法而不衰退。阿那律
陀。若汝成就大人八念。而復得此四增上
心。現法樂居。易不難得者。汝於二果必得
其一。或於現世得究竟智。或復有餘得阿
那含。阿那律陀。汝當成就此大人八念。亦
應得此四增上心。現法樂居。易不難得已。
然後於枝提瘦水渚林中受夏坐也。爾時。
世尊為尊者阿那律陀說法。勸發渴仰。成
就歡喜。無量方便為彼說法。勸發渴仰。成
就歡喜已。入如其像定。以如其像定。猶若
力士屈申臂頃。如是。世尊從枝提瘦
水渚林中忽沒不見。住婆奇瘦鼉山怖林鹿
野園中。彼時。尊者阿難執拂侍佛。於是。世
尊便從定覺。迴顧告曰。阿難。若有比丘遊
鼉山怖林鹿野園中者。令彼一切皆集講
堂。集講堂已。還來白我。尊者阿難受佛教
已。稽首禮足。即行宣敕。諸有比丘遊鼉山
怖林鹿野園中者。令彼一切皆集講堂。集
--------------------------------------------------------------------------------541.3
講堂已。還詣佛所。頭面禮足。卻住一面。白
曰。世尊。諸有比丘遊鼉山怖林鹿野園中
者。已令一切皆集講堂。唯願世尊自當知
時。於是。世尊將尊者阿難往詣講堂。於比
丘眾前敷座而坐。坐已。告曰。諸比丘。我今
為汝說大人八念。汝等諦聽。善思念之。時。
諸比丘受教而聽。佛言。大人八念者。謂道
從無欲。非有欲得。道從知足。非無厭得。道
從遠離。非樂聚會。非住聚會。非合聚會
得。道從精勤。非懈怠得。道從正念。非邪念
得。道從定意。非亂意得。道從智慧。非愚癡
得。道從不戲．樂不戲．行不戲。非戲．非樂戲．
非行戲得。云何道從無欲。非有欲得。謂比
丘得無欲。自知得無欲。不令他人知我無
欲。得知足．得遠離．得精勤．得正念．得定
意．得智慧．得不戲。自知得不戲。不欲令
他知我無欲。是謂道從無欲。非有欲得。云
何道從知足。非無厭得。謂比丘行知足。衣
取覆形。食取充軀。是謂道從知足。非無
厭得。云何道從遠離。非樂聚會。非住聚會。
非合聚會得。謂比丘行遠離。成就二遠離。
身及心俱遠離。是謂道從遠離。非樂聚會。
非住聚會。非合聚會得。云何道從精進。非
懈怠得。謂比丘常行精進。斷惡不善。修諸
善法。琣菾_意。專一堅固。為諸善本不捨
方便。是謂道從精勤。非懈怠得。云何道從
正念。非邪念得。謂比丘觀內身如身。觀內
覺．心．法如法。是謂道從正念。非邪念得。云
何道從定意。非亂意得。謂比丘離欲．離惡
--------------------------------------------------------------------------------542.1
不善之法。至得第四禪成就遊。是謂道從
定意。非亂意得。云何道從智慧。非愚癡得。
謂比丘修行智慧。觀興衰法。得如是智。聖
慧明達。分別曉了。以正盡苦。是謂道從智
慧。非愚癡得。云何道從不戲．樂不戲．行不
戲。非戲．非樂戲．非行戲得。謂比丘意常滅
戲。樂住無餘涅槃。心睄皉瞴C歡喜意解。是謂
道從不戲．樂不戲．行不戲。非戲．非樂戲．非
行戲得。諸比丘。阿那律陀比丘成就此大人
八念已。然後枝提瘦水渚林中受夏坐也。
我以此教。彼在遠離獨住。心無放逸。修行
精勤。彼在遠離獨住。心無放逸。修行精勤
已。族姓子所為。剃除鬚髮。著袈裟衣。至信．
捨家．無家．學道者。唯無上梵行訖。於現法中
自知自覺。自作證成就遊。生已盡。梵行已立。
所作已辦。不更受有。知如真。是時。尊者阿那
律陀得阿羅呵。心正解脫。得長老上尊。則
於爾時而說頌曰
　遙知我思念　　無上世間師
　正身心入定　　乘虛忽來到
　如我心所念　　為說而復過
　諸佛樂不戲　　遠離一切戲
　既從彼知法　　樂住正法中
　逮得三昧達　　佛法作已辦
　我不樂於死　　亦不願於生
　隨時任所適　　立正念正智
　鞞耶離竹林　　我壽在彼盡
　當在竹林下　　無餘般涅槃
佛說如是。尊者阿那律陀及諸比丘聞佛所
--------------------------------------------------------------------------------542.2
說。歡喜奉行
八念經第三竟(千九百五十四字)
</PRE><!-- end of user-specified pre-formatted text --><BR><BR>
<HR>

<P align=center>八念經</P></BODY></HTML>
