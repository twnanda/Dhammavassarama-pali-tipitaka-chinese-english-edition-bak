<!DOCTYPE HTML PUBLIC "-//W3C//DTD HTML 4.0 Transitional//EN">
<HTML><HEAD><TITLE>(北)九 七車經</TITLE>
<META content="MSHTML 5.50.4134.100" name=GENERATOR>
<META http-equiv=Content-Type content="text/html; charset=">
<META http-equiv=keywords content="">
<META http-equiv=description content=""><BGSOUND src="" loop=infinite></HEAD>
<BODY vLink=#c0c0c0 aLink=#0080ff link=#0000ff bgColor=#ffffff background="nabkgnd.jpg">
<P align=center>七車經</P>
<HR noShade>
<!-- User-specified pre-formatted text --><PRE>（九）中阿含七法品七車經第九(初一日誦)
我聞如是。一時。佛遊王舍城。在竹林精舍。
--------------------------------------------------------------------------------430.1
與大比丘眾共受夏坐。尊者滿慈子亦於
生地受夏坐。是時。生地諸比丘受夏坐訖。
過三月已。補治衣竟。攝衣持缽。從生地
出。向王舍城。展轉進前。至王舍城。住王舍
城竹林精舍。是時。生地諸比丘詣世尊所。
稽首作禮。卻坐一面。世尊問曰。諸比丘。從
何所來。何處夏坐。生地諸比丘白曰。世尊。
從生地來。於生地夏坐。世尊問曰。於彼生
地諸比丘中。何等比丘為諸比丘所共稱
譽。自少欲．知足。稱說少欲．知足。自閑居。稱說
閑居。自精進。稱說精進。自正念。稱說正念。
自一心。稱說一心。自智慧。稱說智慧。自漏盡。
稱說漏盡。自勸發渴仰。成就歡喜。稱說勸發
渴仰。成就歡喜。生地諸比丘白曰。世尊。尊者
滿慈子於彼生地。為諸比丘所共稱譽。自
少欲．知足。稱說少欲．知足。自閑居。稱說閑居。
自精進。稱說精進。自正念。稱說正念。自一心。
稱說一心。自智慧。稱說智慧。自漏盡。稱說
漏盡。自勸發渴仰。成就歡喜。稱說勸發渴仰。
成就歡喜。是時。尊者舍梨子在眾中坐。尊者
舍梨子作如是念。世尊如事問彼生地諸比
丘輩。生地諸比丘極大稱譽賢者滿慈子。自
少欲．知足。稱說少欲．知足。自閑居。稱說閑居。
自精進。稱說精進。自正念。稱說正念。自一
心。稱說一心。自智慧。稱說智慧。自漏盡。稱
說漏盡。自勸發渴仰。成就歡喜。稱說勸發渴
仰。成就歡喜。尊者舍梨子復作是念。何時當
得與賢者滿慈子共聚集會。問其少義。彼
或能聽我之所問。爾時。世尊於王舍城受
--------------------------------------------------------------------------------430.2
夏坐訖。過三月已。補治衣竟。攝衣持缽。
從王舍城出。向舍衛國。展轉進前。至舍衛
國。即住勝林給孤獨園。尊者舍梨子與生地
諸比丘於王舍城共住少日。攝衣持缽。向
舍衛國。展轉進前。至舍衛國。共住勝林給孤
獨園。是時。尊者滿慈子於生地受夏坐訖。
過三月已。補治衣竟。攝衣持缽。從生地出。
向舍衛國。展轉進前。至舍衛國。亦住勝林
給孤獨園。尊者滿慈子詣世尊所。稽首作禮。
於如來前敷尼師檀。結加趺坐。時。尊者
舍梨子問餘比丘。諸賢。何者是賢者滿慈子
耶。諸比丘白尊者舍梨子。唯然。尊者在如
來前坐。白皙隆鼻。如鸚鵡觜。即其人也。時。
尊者舍梨子知滿慈子色貌已。則善記念。尊
者滿慈子過夜平旦。著衣持缽。入舍衛國
而行乞食。食訖中後。還舉衣缽。澡洗手足。
以尼師檀著於肩上。至安陀林經行之
處。尊者舍梨子亦過夜平旦。著衣持缽。入
舍衛國而行乞食。食訖中後。還舉衣缽。澡
洗手足。以尼師檀著於肩上。至安陀林經
行之處。時。尊者滿慈子到安陀林。於一樹下
敷尼師檀。結加趺坐。尊者舍梨子亦至
安陀林。離滿慈子不遠。於一樹下敷尼師
檀。結加趺坐。尊者舍梨子則於晡時從
燕坐起。往詣尊者滿慈子所。共相問訊。卻
坐一面。則問尊者滿慈子曰。賢者。從沙門
瞿曇修梵行耶。答曰。如是。云何。賢者。以
戒淨故。從沙門瞿曇修梵行耶。答曰。不
也。以心淨故．以見淨故．以疑蓋淨故．以
--------------------------------------------------------------------------------430.3
道非道知見淨故．以道跡知見淨故．以道
跡斷智淨故。從沙門瞿曇修梵行耶。答曰。
不也。又復問曰。我向問賢者從沙門瞿曇
修梵行耶。則言如是。今問賢者以戒淨
故從沙門瞿曇修梵行耶。便言不也。以心
淨故．以見淨故．以疑蓋淨故．以道非道知
見淨故．以道跡知見淨故．以道跡斷智淨
故。從沙門瞿曇修梵行耶。便言不也。然以
何義。從沙門瞿曇修梵行耶。答曰。賢者。
以無餘涅槃故。又復問曰。云何。賢者。以戒
淨故。沙門瞿曇施設無餘涅槃耶。答曰。不
也。以心淨故．以見淨故．以疑蓋淨故．以
道非道知見淨故．以道跡知見淨故．以道
跡斷智淨故。沙門瞿曇施設無餘涅槃耶。答
曰。不也。又復問曰我向問仁。云何賢者以
戒淨故。沙門瞿曇施設無餘涅槃耶。賢者
言不。以心淨故．以見淨故．以疑蓋淨故．
以道非道知見淨故．以道跡知見淨故．以
道跡斷智淨故。沙門瞿曇施設無餘涅槃
耶。賢者言不。賢者所說為是何義。云何得
知。答曰。賢者。若以戒淨故。世尊沙門瞿曇
施設無餘涅槃者。則以有餘稱說無餘。
以心淨故．以見淨故．以疑蓋淨故．以道非
道知見淨故．以道跡知見淨故．以道跡斷
智淨故。世尊沙門瞿曇施設無餘涅槃者。
則以有餘稱說無餘。賢者。若離此法。世尊
施設無餘涅槃者。則凡夫亦當般涅槃。以
凡夫亦離此法故。賢者。但以戒淨故。得心
淨。以心淨故。得見淨。以見淨故。得疑蓋
--------------------------------------------------------------------------------431.1
淨。以疑蓋淨故。得道非道知見淨。以道非
道知見淨故。得道跡知見淨。以道跡知見
淨故。得道跡斷智淨。以道跡斷智淨故。世
尊沙門瞿曇施設無餘涅槃也。賢者。復聽。昔
拘薩羅王波斯匿在舍衛國。於婆雞帝
有事。彼作是念。以何方便。令一日行。從舍
衛國至婆雞帝耶。復作是念。我今寧可從
舍衛國至婆雞帝。於其中間布置七車。爾
時。即從舍衛國至婆雞帝。於其中間布置
七車。布七車已。從舍衛國出。至初車。乘
初車。至第二車。捨初車。乘第一車。至第三
車。捨第二車。乘第三車。至第四車。捨第三
車。乘第四車。至第五車。捨第四車。乘第五
車。至第六車。捨第五車。乘第六車。至第七
車。乘第七車。於一日中至婆雞帝。彼於
婆雞帝辦其事已。大臣圍繞。坐王正殿。群
臣白曰。云何。天王。以一日行從舍衛國至
婆雞帝耶。王曰。如是。云何天王。乘第一車
一日從舍衛國至婆雞帝耶。王曰。不也。乘
第二車乘第三車至第七車。從舍衛國至
婆雞帝耶。王曰。不也。云何賢者。拘薩羅王
波斯匿群臣復問。當云何說。王答群臣。我
在舍衛國。於婆雞帝有事。我作是念。以
何方便。令一日行。從舍衛國至婆雞帝耶。
我復作是念。我今寧可從舍衛國至婆雞
帝。於其中間布置七車。我時即從舍衛
國至婆雞帝。於其中間布置七車。布七
車已。從舍衛國出。至初車。乘初車。至第
二車。捨初車。乘第二車。至第三車。捨第二
--------------------------------------------------------------------------------431.2
車。乘第三車。至第四車。捨第三車。乘第
四車。至第五車。捨第四車。乘第五車。至第
六車。捨第五車。乘第六車。至第七車。乘
第七車。於一日中至婆雞帝。如是。賢者。拘
薩羅王波斯匿答對群臣所問如是。如是。
賢者。以戒淨故。得心淨。以心淨故。得見淨。
以見淨故。得疑蓋淨。以疑蓋淨故。得道非
道知見淨。以道非道知見淨故。得道跡知見
淨。以道跡知見淨故。得道跡斷智淨。以道
跡斷智淨故。世尊施設無餘涅槃。於是。
尊者舍梨子問尊者滿慈子。賢者名
何等。諸梵行人云何稱賢者耶。尊者
滿慈子答曰。賢者。我號滿也。我母名慈。故
諸梵行人稱我為滿慈子。尊者舍梨子歎曰。
善哉。善哉。賢者滿慈子。為如來弟子。所作
智辯聰明決定。安隱無畏。成就調御。逮大辯
才。得甘露幢。於甘露界自作證成就遊。以
問賢者甚深義盡能報故。賢者滿慈子。諸
梵行人為得大利。得值賢者滿慈子。隨時
往見。隨時禮拜。我今亦得大利。隨時往見。隨
時禮拜。諸梵行人應當縈衣頂上戴賢者
滿慈子。為得大利。我今亦得大利。隨時往
見。隨時禮拜。尊者滿慈子問尊者舍梨子。賢
者名何等。諸梵行人云何稱賢者耶。尊者
舍梨子答曰。賢者。我字優波鞮舍。我母名
舍梨。故諸梵行人稱我為舍梨子。尊者滿
慈子歎曰。我今與世尊弟子共論而不知。
第二尊共論而不知。法將共論而不知。轉
法輪復轉弟子共論而不知。若我知尊者舍
--------------------------------------------------------------------------------431.3
梨子者。不能答一句。況復爾所深論。善哉。
善哉。尊者舍梨子。為如來弟子。所作智辯聰
明決定。安隱無畏。成就調御。逮大辯才。得
甘露幢。於甘露界自作證成就遊。以尊者
甚深甚深問故。尊者舍梨子。諸梵行人為
得大利。得值尊者舍梨子。隨時往見。隨時
禮拜。我今亦得大利。隨時往見。隨時禮拜。諸
梵行人應當縈衣頂上戴尊者舍梨子。為
得大利。我今亦得大利。隨時往見。隨時禮
拜。如是二賢更相稱說。更相讚善已。歡喜奉
行。即從坐起。各還所止
七車經第九竟(二千五百八字)
</PRE><!-- end of user-specified pre-formatted text --><BR><BR>
<HR>

<P align=center>七車經</P></BODY></HTML>
