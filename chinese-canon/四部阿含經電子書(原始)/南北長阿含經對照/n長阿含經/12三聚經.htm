<!DOCTYPE HTML PUBLIC "-//W3C//DTD HTML 4.0 Transitional//EN">
<HTML><HEAD><TITLE>(北)十二 三聚經</TITLE>
<META content="MSHTML 5.50.4134.100" name=GENERATOR>
<META http-equiv=Content-Type content="text/html; charset=">
<META http-equiv=keywords content="">
<META http-equiv=description content=""><BGSOUND src="" loop=infinite></HEAD>
<BODY vLink=#c0c0c0 aLink=#0080ff link=#0000ff bgColor=#ffffff background="image1.gif">
<P align=center>三聚經</P>
<HR noShade>
<!-- User-specified pre-formatted text --><PRE>（一二）第二分三聚經第八
如是我聞。一時。佛在舍衛國祇樹給孤獨園。
與大比丘眾千二百五十人俱。爾時。世尊告
諸比丘。我與汝等說微妙法。義味清淨。梵
行具足。謂三聚法。汝等諦聽。思惟念之。當
為汝說。時。諸比丘受教而聽。佛告比丘。三
法聚者。一法趣惡趣。一法趣善趣。一法
趣涅槃。云何一法趣于惡趣。謂無仁慈。懷
毒害心。是謂一法將向惡趣。云何一法趣
于善趣。謂不以惡心加於眾生。是為一
法將向善趣。云何一法趣于涅槃。謂能精勤。
修身念處。是為一法將向涅槃。復有二法
趣向惡趣。復有二法趣向善趣。復有二法
趣向涅槃。云何二法趣向惡趣。一謂毀戒。
二謂破見。云何二法趣向善趣。一謂戒具。二
謂見具。云何二法趣向涅槃。一謂為止。二
--------------------------------------------------------------------------------59.3
謂為觀。復有三法趣向惡趣。三法向善趣。
三法向涅槃。云何三法向惡趣。謂三不善
根。貪不善根．恚不善根．癡不善根。云何三法
向善趣。謂三善根。無貪善根．無恚善根．無癡
善根。云何三法趣向涅槃。謂三三昧。空三昧．
無相三昧．無作三昧。又有四法趣向惡趣。四
法向善趣。四法向涅槃。云何四法向惡趣。
謂愛語．恚語．怖語．癡語。云何四法向善趣。謂
不愛語．不恚語．不怖語．不癡語。云何四法向
涅槃。謂四念處。身念處．受念處．意念處．法念
處。復有五法向惡趣。五法向善趣。五法向
涅槃。云何五法向惡趣。謂破五戒。殺．盜．婬
逸．妄語．飲酒。云何五法向善趣。謂持五戒。
不殺．不盜．不婬．不欺．不飲酒。云何五法趣向
涅槃。謂五根。信根．精進根．念根．定根．慧根。又
有六法向惡趣。六法向善趣。六法向涅槃。
云何六法向惡趣。謂六不敬。不敬佛．不敬
法．不敬僧．不敬戒．不敬定．不敬父母。云
何六法向善趣。謂六敬法。敬佛．敬法．敬僧．
敬戒．敬定．敬父母。云何六法向涅槃。謂六
思念。念佛．念法．念僧．念戒．念施．念天。又有七
法向惡趣。七法向善趣。七法向涅槃。云何
七法向惡趣。謂殺生．不與取．婬逸．妄語．兩舌．
惡口．綺語。云何七法向善趣。謂不殺生．不盜．
不婬．不欺．不兩舌．不惡口．不綺語。云何七法
向涅槃。謂七覺意。念覺意．擇法覺意．精進
覺意．猗覺意．定覺意．喜覺意．捨覺意。又有八
法向惡趣。八法向善趣。八法向涅槃。云何
八法向惡趣。謂八邪行。邪見．邪志．邪語．邪業．
--------------------------------------------------------------------------------60.1
邪命．邪方便．邪念．邪定。云何八法向善趣。謂
世正見．正志．正語．正業．正命．正方便．正念．正
定。云何八法向涅槃。謂八賢聖道。正見．正志．
正語．正業．正命．正方便．正念．正定。又有九法
向惡趣。九法向善趣。九法向涅槃。云何九
法向惡趣。謂九惱。有人已侵惱我。今侵惱
我。當侵惱我。我所愛者。已侵惱。今侵惱。當
侵惱。我所憎者。已愛敬。今愛敬。當愛敬。云
何九法向善趣。謂九無惱。彼已侵我。我惱何
益。已不生惱。今不生惱。當不生惱。我所
愛者。彼已侵惱。我惱何益。已不生惱。今不
生惱。當不生惱。我所憎者。彼已愛敬。我惱
何益。已不生惱。當不生惱。今不生惱。云
何九法向涅槃。謂九善法。一喜。二愛。三悅。四
樂。五定。六實知。七除捨。八無欲。九解脫。又有十
法向惡趣。十法向善趣。十法向涅槃。云何
十法向惡趣。謂十不善。身殺．盜．婬。口兩舌．
惡罵．妄言．綺語。意貪取．嫉妒．邪見。云何十法
向善趣。謂十善行。身不殺．盜．婬。口不兩舌．
惡罵．妄言．綺語。意不貪取．嫉妒．邪見。云何十
法向涅槃。謂十直道。正見．正志．正語．正業．正
命．正方便．正念．正定．正解脫．正智。諸比丘。如
是十法。得至涅槃。是名三聚微妙正法。我
為如來．為眾弟子所應作者。無不周備。
憂念汝等。故演經道。汝等亦宜自憂其身。
當處閑居．樹下思惟。勿為懈怠。今不勉力。
後悔無益。諸比丘聞佛所說。歡喜奉行。

--------------------------------------------------------------------------------
</PRE><!-- end of user-specified pre-formatted text --><BR><BR>
<HR>

<P align=center>三聚經</P></BODY></HTML>
